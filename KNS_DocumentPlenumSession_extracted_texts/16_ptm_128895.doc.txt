תוכן העניינים
הצעות לסדר	4
איוב קרא (הליכוד):	4
רן כהן (מרצ-יחד):	5
מסמכים שהונחו על שולחן הכנסת	6
סגן מזכיר הכנסת דוד לב:	6
נאומים בני דקה	7
אילן ליבוביץ (שינוי):	7
דוד טל (אחריות לאומית):	8
רוני בר-און (אחריות לאומית):	8
מוחמד ברכה (חד"ש-תע"ל):	9
אריה אלדד (האיחוד הלאומי - ישראל ביתנו):	9
ג'מאל זחאלקה (בל"ד):	10
יעקב מרגי (ש"ס):	10
רוני בריזון (שינוי):	10
עבד-אלמאלכ דהאמשה (רע"ם):	11
אהוד רצאבי (שינוי):	12
אליעזר כהן (האיחוד הלאומי - ישראל ביתנו):	13
אחמד טיבי (חד"ש-תע"ל):	13
אראלה גולן (שינוי):	13
מל פולישוק-בלוך (שינוי):	14
אילן שלגי (שינוי):	15
מיכאל מלכיאור (העבודה - מימד - עם אחד):	15
אתי לבני (שינוי):	16
רן כהן (מרצ-יחד):	19
הצעת ועדת הכנסת לתיקון סעיפים  1א, 3א, 10א, 10ב, 10ה, 13, 62, 74ג, 74ו, 101א ו-85 לתקנון הכנסת	20
רוני בר-און (יו"ר ועדת הכנסת):	21
שאול יהלום (מפד"ל):	25
רוני בר-און (יו"ר ועדת הכנסת):	26
הצעת חוק החולה הנוטה למות, התשס"ו-2005	28
שאול יהלום (יו"ר הוועדה המשותפת):	29
רשף חן (שינוי):	34
משה גפני (דגל התורה):	35
שאול יהלום (יו"ר הוועדה המשותפת):	43
הצעת חוק לתיקון פקודת התעבורה (מס' 72), התשס"ו-2005	50
אמנון כהן (יו"ר ועדת הכלכלה):	50
אילן ליבוביץ (שינוי):	55
הצעת חוק הגנת הצרכן (תיקון מס' 17), התשס"ו-2005	62
אמנון כהן (יו"ר ועדת הכלכלה):	62
הצעת חוק איסור הונאה בכשרות (תיקון מס' 2), התשס"ו-2005	65
אמנון כהן (יו"ר ועדת הכלכלה):	65
אורי אריאל (האיחוד הלאומי - ישראל ביתנו):	68
החלטה בדבר תיקון טעות בחוק המדיניות הכלכלית לשנת הכספים 2004  (תיקוני חקיקה) (תיקון), התשס"ד-2004	68
אמנון כהן (יו"ר ועדת הכלכלה):	69
מסמכים שהונחו על שולחן הכנסת	71
סגן מזכיר הכנסת דוד לב:	71
הצעת חוק בית התפוצות, התשס"ו-2005	71
אראלה גולן (בשם ועדת החינוך, התרבות והספורט):	72
ענבל גבריאלי (הליכוד):	73
הצעות לסדר-היום	74
ניצחונו של מרואן ברגותי בפריימריס ב"פתח"	74
מוחמד ברכה (חד"ש-תע"ל):	75
רן כהן (מרצ-יחד):	76
יעקב מרגי (ש"ס):	78
הטיפול במפוני גוש-קטיף	80
אורי אריאל (האיחוד הלאומי - ישראל ביתנו):	80
אריה אלדד (האיחוד הלאומי - ישראל ביתנו):	83
יעקב מרגי (ש"ס):	84
עבד-אלמאלכ דהאמשה (רע"ם):	85
צבי הנדל (האיחוד הלאומי - ישראל ביתנו):	87
יצחק לוי (ציונות לאומית דתית מתחדשת):	90
מוחמד ברכה (חד"ש-תע"ל):	91
חיים אורון (מרצ-יחד):	92
אחמד טיבי (חד"ש-תע"ל):	94
נסים זאב (ש"ס):	95
בנימין אלון (האיחוד הלאומי - ישראל ביתנו):	96
מל פולישוק-בלוך (שינוי):	97
הצעת חוק העונשין (תיקון מס' 88)  (תמורה אסורה לבעל השפעה ניכרת), התשס"ו-2005	98
יוסי שריד (מרצ-יחד):	98
צבי הנדל (האיחוד הלאומי - ישראל ביתנו):	102
נסים זאב (ש"ס):	103
עבד-אלמאלכ דהאמשה (רע"ם):	104
הצעת חוק שכר מרבי של עובדי ציבור, התשס"ו-2005	106
חיים אורון (מרצ-יחד):	106
אורי אריאל (האיחוד הלאומי - ישראל ביתנו):	108
מל פולישוק-בלוך (שינוי):	109
יעקב מרגי (ש"ס):	111
עבד-אלמאלכ דהאמשה (רע"ם):	112
צבי הנדל (האיחוד הלאומי - ישראל ביתנו):	113
נסים זאב (ש"ס):	114
הצעת חוק שירות ביטחון (תיקון מס' 15)  (פטור משירות למיועד לשירות ביטחון), התשס"ו-2005	115
חיים אורון (מרצ-יחד):	116


עדכון אחרון: 11/06/06

חוברת ו'
ישיבה רצ"ח








הישיבה המאתיים-ותשעים-ושמונה של הכנסת השש-עשרה
יום שלישי, ה' בכסלו התשס"ו (6 בדצמבר 2005)
ירושלים, הכנסת, שעה 16:01




הצעות לסדר

היו"ר ראובן ריבלין:

גבירותי ורבותי חברי הכנסת, היום יום שלישי, ה' בכסלו תשס"ו, 6 בדצמבר 2005 למניינם. אני  מתכבד לפתוח את ישיבת הכנסת.

בטרם נתחיל בנאומים בני דקה, אתן לשני חברים לומר את דבריהם על-פי סעיף 53. הראשון הוא חבר הכנסת איוב קרא, בבקשה.

איוב קרא (הליכוד):

תודה.

אדוני היושב-ראש, חברי חברי הכנסת, היום מלאו 170 ימים להיעלמותו של החייל מג'די חלבי, ואין אפילו קצה של חוט שיביא לפענוח הפרשה. המשפחה הקימה עמותה, שנרשמה השבוע במשרד הפנים, כדי לאסוף משאבים על מנת להביא לחיפושים נרחבים גם ברשות הפלסטינית וגם מעבר לגבולות ישראל. אני קורא לציבור בצפון ובכל מקום להביא בחשבון שהחייל מג'די חלבי עדיין בחזקת נעלם. הצבא יכריז בימים הקרובים על מעמדו הסופי, ויש כוונה להכריז עליו כחטוף וכן לתת פרס כספי למי שיביא מידע עליו. אני קורא לכולם להמשיך את החיפושים עד שתבוא הבשורה הטובה. תודה, אדוני היושב-ראש.

היו"ר ראובן ריבלין:

תודה. חבר הכנסת רן כהן, בבקשה לבמה. אחריו - חבר הכנסת ליבוביץ.

רן כהן (מרצ-יחד):

אדוני היושב-ראש, אני מאוד מודה לך על שאתה מאפשר להעלות שוב, כבכל יום שלישי, את נושא האובדנות בצה"ל. הרשה לי לפני כן לברך את נאזם בדר, סגן מזכיר הכנסת, לרגל התמנותו לתפקיד הזה. זאת בהחלט חתיכת היסטוריה גם בתולדות הכנסת. נאחל לך הצלחה, נאזם, ונברך אותך, אדוני היושב-ראש, על ההחלטה.

היו"ר ראובן ריבלין:

כדי להסיר כל אי-הבנה, ההחלטה שלי היתה שאזרח ערבי של מדינת ישראל יתמנה לסגן מזכיר הכנסת. ההחלטה למנות אישית אדם שאני מעריך מאוד את עבודתו במשך 30 שנה בכנסת ויודע מה הן סגולותיו, היתה החלטה של ועדת המכרזים.

רן כהן (מרצ-יחד):

זאת בדיוק חשיבות ההחלטה, ואכן בכך כנסת ישראל היא כנסת כל אזרחיה וזה מאוד מאוד חשוב. הכנסת היא של כל האזרחים, דבר שבעובדה, חבר הכנסת בר-און, מאחר שכל האזרחים בוחרים אותה, זה המצב הטבעי ביותר.

אדוני היושב-ראש, ההתאבדויות הן סיבת המוות מספר אחת בצה"ל. מדי שנה מתאבדים  35 חיילים בממוצע, כך שבכל 10-14 ימים בממוצע מתאבדים בצה"ל חייל או חיילת, וזה אסון גדול. זאת סיבת המוות מספר אחת היום, יותר מתאונות אימונים, יותר ממבצעים ויותר מתאונות דרכים, ולכן אנחנו נזעקים לטפל בסוגיה הזאת מדי יום שלישי.

צה"ל הוכיח הצלחות ויכולת התמודדות מצוינת עם סיבות מוות אחרות, כגון תאונות אימונים או תאונות דרכים, כפי שהזכרתי, ובתחומים הללו מושקעים מאמצים מאוד מאוד גדולים כדי שההצלחות האלה יושגו. לכן אנחנו מבקשים מהצבא לעשות מאמצים זהים גם בתחום מניעת ההתאבדויות.

לצערי הרב, אף שהמספר גבוה מאוד, המאמצים המושקעים עדיין לא מקבילים לסכנה של אובדן בנפש. לשמחתי, בעקבות הפעילות שלנו בכנסת בתחום הזה התקיימה בוועדת החוץ והביטחון לראשונה ישיבת מטכ"ל שהוקדשה לעניין, ושמחתי לשמוע כי שונו נהלים מסוימים והוטמעו הוראות לצמצום ראשוני של התופעה.

אני רוצה להדגיש כמה נקודות: ראשית, צה"ל, לעניות דעתי, חייב לצמצם את זמינות הנשק לחיילים שלא חייבים לשאת נשק בשעות ובימים שבהם אין להם צורך בו. יש להחתים על נשק מייד לפני משימה ולאסוף אותו מייד אחריה, משום שאין טעם שיהיה נשק בידי אחרים. כמו כן, כאשר חיילים מודחים מקורסים צריך לדאוג לקחת מהם את הנשק בהקדם האפשרי, על מנת שבמצב רוחם הקודר לא יפגעו, חלילה, בנפשם ובגופם. חובה להכניס לקורסי הפיקוד השונים הכשרות למפקדים גם לזיהוי מצבי מצוקה של חיילים וגם לטיפול נפשי ראשוני, כדי שיוכלו לסייע בידם, שחלילה לא ישלחו יד בנפשם.

בידי צה"ל עבודת מטה רחבה שגובשה לרשימת המלצות ארוכה על-ידי סגן-אלוף במיל' שמואל יאנה, שהיה אחראי לנושא הזה. מאז שחרורו - ואני זועק על זה מדי פעם - לא מונה אף קצין שיהיה אחראי רק לתחום הזה. אני מבקש מהרמטכ"ל ומאלופי צה"ל לדאוג למינוי קצין כזה בדחיפות האפשרית. יישום ההמלצות הללו, אדוני היושב-ראש, יכול לחסוך חיי חיילים רבים גם השנה וגם בכל השנים, ולכן מצווה על הצבא לאמץ את ההמלצות הללו ולפעול על-פיהן.

בצבאות אחרים, כגון בארצות-הברית ובנורבגיה, החליטו להתמודד והצליחו להוריד את רמת האובדנות באופן משמעותי, בעשרות אחוזים. אין שום סיבה שאצלנו זה לא יקרה, ואני מאוד מקווה שאנחנו נמשיך בכך עד שנצליח לגרום להורדה משמעותית במספר המתאבדים בצה"ל.

היו"ר ראובן ריבלין:

תודה רבה.


מסמכים שהונחו על שולחן הכנסת

היו"ר ראובן ריבלין:

רבותי, הודעה לסגן מזכיר הכנסת, בבקשה.

סגן מזכיר הכנסת דוד לב:

ברשות יושב-ראש הכנסת, הנני מתכבד להודיעכם, כי הונחו היום על שולחן הכנסת -

לקריאה ראשונה, מטעם חברי הכנסת: הצעת חוק הביטוח הלאומי (תיקון מס' 84) (דמי אבטלה בתקופת הכשרה מקצועית), התשס"ו-2005, של חבר הכנסת אמנון כהן; הצעת חוק הביטוח הלאומי (תיקון מס' 85) (הגבלת גבייה), התשס"ו-2005, של חברת הכנסת ענבל גבריאלי; הצעת חוק תשלומים למשפחות אומנה, התשס"ו-2005, של חברות הכנסת ענבל גבריאלי וזהבה גלאון; הצעת חוק הגנת השכר (תיקון מס' 25) (תלושי שכר), התשס"ו-2005, של חברת הכנסת יולי תמיר; הצעת חוק הבחירות לכנסת (תיקון מס' 56) (מידע מפנקס הבוחרים והוראת שעה), התשס"ו-2005, מטעם ועדת החוקה, חוק ומשפט; הצעת חוק הטבות לניצולי השואה, התשס"ו-2005, של חברי הכנסת יורי שטרן ואליעזר כהן. תודה.

היו"ר ראובן ריבלין:

תודה לסגן מזכיר הכנסת דוד לב.


נאומים בני דקה

היו"ר ראובן ריבלין:

חברי הכנסת, אנחנו עוברים לנאומים בני דקה. ראשון הדוברים – חבר הכנסת אילן ליבוביץ, ואחריו - חבר הכנסת דוד טל.

אילן ליבוביץ (שינוי):

אדוני היושב-ראש, חברות וחברי הכנסת, כמדי שבוע אני מציין פה את שמות ההרוגים בתאונות הדרכים בשבוע שחלף, והשבוע, בין 27 בנובמבר ל-3 בדצמבר, נהרגו ארבעה אנשים בכבישי ישראל: אהרן צוציאשווילי מקריית-ים, נסים ציון מאשדוד, הרפזי פנינה מקיבוץ אילון וג'בארין אנואר מכפר זלפה.

אדוני היושב-ראש, ממשלת ישראל אימצה את התוכנית הלאומית לבטיחות בדרכים שהגישה לה ועדת-שיינין. ועדת הכלכלה של הכנסת הזאת עשתה עבודה והכינה את הצעת החוק לקריאה שנייה ולקריאה שלישית. מסתובבות שמועות ששר התחבורה, מכיוון שאינו מרוצה מהתוצאה הסופית, מבקש למשוך את הצעת החוק הזאת ולא להביא אותה לקריאה שנייה ולקריאה שלישית. אני קורא מכאן לשר התחבורה, שאם הדבר הוא באמת בנפשו, כפי שהוא אומר, וכדי להפחית את מספר ההרוגים בתאונות הדרכים, שאני לא אצטרך לעמוד כאן כל שבוע ולהקריא רשימות חוזרות ונשנות של ההרוגים בתאונות הדרכים - להביא את ההצעה הזאת להצבעה כאן ולאפשר את תחילת העבודה של הרשות הלאומית לבטיחות בדרכים. תודה.

היו"ר ראובן ריבלין:

ראשון הדוברים בזמן מוגדר - חבר הכנסת דוד טל, ואחריו - חבר הכנסת רוני בר-און. בבקשה.

דוד טל (אחריות לאומית):

אדוני היושב-ראש, רבותי חברי הכנסת, בשבוע שעבר נפל דבר בישראל: לראשונה הודחה שופטת מכהנת מכהונתה.

הנשיא אהרן ברק, בספרו "שופט בחברה הדמוקרטית", טוען כי הליך הדחת שופט על-ידי הוועדה צריך להתנהל בפני שופטים בבית-הדין המשמעתי ולא בפני פוליטיקאים. כידוע, אדוני היושב-ראש, השופטת הודחה גם על-ידי פוליטיקאים, על-פי החלטת הוועדה, לאחר שבית-הדין החליט שלא להדיחה. גם השופטת דורית בייניש ציינה, כי מבחינת סמכות הוועדה לדון בנושא, מדובר בעניין לא פשוט. בית-הדין הוא גוף עצמאי ואילו הוועדה - מה היתרון שלה על בית-הדין? נוכחות הפוליטיקאים? המשפט אמור להתבסס על עקרון סופיות הדיון ועל אמונה וביטחון במערכת המשפט. פעולות כאלו רק מערערות את אמון הציבור במערכת המשפט.

אדוני היושב-ראש, סקר של המכון הישראלי לדמוקרטיה מיום 3 בנובמבר 2005 מציג ירידה של 7% במידת האמון שהציבור רוחש לבית-המשפט העליון. כמו כן, 30% מהציבור אינם מאמינים במערכת המשפט. לאור הדברים אולי כדאי לנו, אדוני היושב-ראש, לשקול שינוי של הרכב בית-הדין המשמעתי ולוודא שיכהנו בו רק נושאי תפקידים ציבוריים בדימוס, שכן ערעור על גזר-דינם אינו מזיק תדמיתית למערכת המשפט כמו ערעור על החלטת שופטי העליון היושבים בהרכב.

היו"ר ראובן ריבלין:

רבותי - הדבר שהעלית חשוב ביותר, רק צריך להצטמצם בדקה, כי אני לא רוצה להפסיק. חבר הכנסת בר-און, ואחריו - חבר הכנסת ברכה.

רוני בר-און (אחריות לאומית):

אדוני היושב-ראש, חברי חברי הכנסת, בנתניה, עיר למודת צער וכאב, שוב הכה הטרור אתמול. יש להצטער על כך ולשלוח תנחומים למשפחות האבלות ואיחולי החלמה לפצועים.

אבל בעוד אנחנו קוברים את מתינו קפצו כמה חברי הכנסת, ובהתלהמות שאין למעלה ממנה, שאי-אפשר להפריז בחומרתה, האשימו את ראש הממשלה בתוצאות הקשות שהיו אתמול בנתניה. אז מילא הימין הסהרורי, ניחא. לא נתרגל אף פעם, אבל זה קיים. אבל חבר הכנסת מהליכוד, שומו שמים, מאשים את ראש הממשלה באחריות לפיגוע?

אנחנו הולכים למערכת בחירות. חשוב שמערכת הבחירות הזאת לא תהיה בלשון המתלהמת, ואנחנו לא נסכין עוד פעם עם שיסוי וקריאה, כמעט קריאה, לרצח ראש ממשלה. תודה רבה.

היו"ר ראובן ריבלין:

תודה. בבקשה, חבר הכנסת ברכה.

מוחמד ברכה (חד"ש-תע"ל):

אדוני היושב-ראש, רבותי חברי הכנסת, לפני יומיים פורסם על פציעתו של נער פלסטיני ששמו טאהר עודה מירי של חיילי צה"ל, והוא הובא לטיפול בבית-החולים לילדים "שניידר". אף שהוא נורה בשתי יריות ברגלו, ורגלו קובעה בברזלים, הוא הוחזק באזיקים בבית-החולים. אני חושב שזה מחזה שאין לו מקום. בין זכויות החולה לבין האזיקים של הכיבוש, כנראה האזיקים של הכיבוש הם אלה שקובעים, וכנראה מי שהחליט על כך, על אף הפניות להוריד את האזיקים ממנו, איבד צלם אנוש. לפגוע בילד פעמיים, גם שיהיה אזוק במיטת חוליו, וגם שיהיו שתי יריות ברגלו על לא עוול בכפו, אני חושב שזה מראה את הפרצוף של הכיבוש ושל הכובש. תודה.

היו"ר ראובן ריבלין:

חבר הכנסת אלדד, בבקשה. אחריו - חבר הכנסת זחאלקה.

אריה אלדד (האיחוד הלאומי - ישראל ביתנו):

אדוני היושב-ראש, חברי חברי הכנסת, הפיגוע בנתניה אתמול גבה מחיר דמים כבד, אבל אנחנו נתבעים, בשם מערכת הבחירות הקרבה, שלא לבוא חשבון עם מי שמופקד על ביטחונם של תושבי מדינת ישראל. לכאורה אין חולקים על כך שמי שרצח זה המחבלים הפלסטינים, אבל מישהו מקבל משכורת כדי לשמור על ביטחון תושבי מדינת ישראל, מישהו פיזר הבטחות לעם ישראל שאם נגרש יהודים מחבל-עזה ומצפון השומרון המצב הביטחוני ישתפר. ראש הממשלה ושר הביטחון שלו, שניהם כאחד, הבטיחו שאם נבנה גדר ב-10-12 מיליארד שקלים, הטרור יפחת במידה משמעותית. אי-אפשר שלא לבוא דווקא במערכת הבחירות חשבון עם מי שפיזר הבטחות ואנשים משלמים בדמם על ההבטחות חסרות הכיסוי הללו.

היו"ר ראובן ריבלין:

תודה לחבר הכנסת אלדד. חבר הכנסת זחאלקה, ואחריו - חבר הכנסת מרגי.

ג'מאל זחאלקה (בל"ד):

אדוני היושב-ראש, במירוץ בין ביולוגיה לפוליטיקה התחלקות תאי הסרטן היא הרבה יותר מהירה מאשר התחלקות המפלגות בארץ. בזמן שחולי הסרטן סובלים ומחכים בכיליון עיניים לקבל את התרופות שמגיעות להם ולעדכון סל התרופות, הממשלה לא עושה זאת, כי כולם עסוקים בהתפלגות ובחלוקת מנדטים ובחלוקת מפלגות, במקום לדאוג לציבור שחלוקת תאי הסרטן לא תגמור להם את החיים. המחלה לא יכולה לחכות. ההתעלמות וההתעמרות בחולי הסרטן עולות בחיי אדם.

אני קורא לממשלה לקבוע תקציב במהירות, ללא קשר לבעיית התקציב, שאנחנו יודעים מה היא בכנסת. לא יכול להיות שהפוליטיקה תשאיר מאחוריה שובל של אומללות, סבל ואפילו מוות. לאנשים האלה מגיע. יש כוונה לעזור להם אבל אין ביצוע. הממשלה צריכה לעשות משהו והכנסת צריכה לדאוג לזה.

היו"ר ראובן ריבלין:

תודה רבה. חבר הכנסת מרגי. אחריו – חבר הכנסת בריזון.

יעקב מרגי (ש"ס):

אדוני היושב-ראש, תחילה תנחומי למשפחות ההרוגים ואיחולי החלמה לפצועים בפיגוע אתמול בנתניה. זה מחזיר אותנו למציאות, לשגרה, לצערנו הרב.

רציתי לספר לחברי חברי הכנסת, שבמוצאי שבת האחרונה הייתי בעיר נתיבות השלווה והשקטה והרגשתי לרגע שאני בבסיס תותחנים בדרום. "בום" אחר "בום", "בום" אחר "בום", עשרות במספר. בדקתי מה קרה ולמה. מסתבר שכשהתקשורת אומרת לנו שנפל "קסאם" על מושב שובה, קדם לזה משלוח של 30 "קסאמים" לאזור הנגב שלא שומעים עליהם בתקשורת, כי למזלנו הם לא גרמו נזק ולא גרמו לפציעות בגוף. המצב הוא בלתי נסבל. הפיגוע של אתמול מחזיר אותנו למציאות שהיתה. אני חושש, וחוששים כמוני הרבה מאזרחי ישראל, שמערכת הבחירות וההתעסקות סביב מערכת הבחירות יגרמו לכך שהנושא הביטחוני לא יהיה על סדר-יומה של הממשלה.

היו"ר ראובן ריבלין:

תודה רבה. חבר הכנסת בריזון. אחריו - חבר הכנסת דהאמשה.

רוני בריזון (שינוי):

אדוני היושב-ראש, נאמן להבטחתי לחלוק עם חברי הבית את תוצאות המחקר שעשיתי על הנזק שגרם חבר הכנסת עמיר פרץ לכלכלה הישראלית, אני שמח לבשר לכם, הנתונים שהבאתי בפעם האחרונה היו לשנתיים בלבד, הפעם הם למלוא כהונתו של חבר הכנסת פרץ: משנת 1995 עד שנת 2005 היתה ההסתדרות, שבראשה עמד, אחראית ל-606 שביתות, שבהן בוטלו במשק  14.5 מיליון ימי עבודה, וה-ממ"מ, האמון על כולנו באובייקטיביות שלו, קבע שהנזק שנגרם למשק ולכלכלה הוא בסדר גודל של 16.5 מיליארד שקל. אני תוהה אם עכשיו, בראש מפלגה, יסתפק חבר הכנסת פרץ בנזק הזה או ירעיף עלינו נזקים נוספים.  תודה.

היו"ר ראובן ריבלין:

תודה לחבר הכנסת בריזון. חבר הכנסת דהאמשה, ואחריו - חבר הכנסת רצאבי.

עבד-אלמאלכ דהאמשה (רע"ם):

כבוד היושב-ראש, חברי חברי הכנסת, אנחנו עומדים בפתחה של תקופה שיכולה להיות מאוד קשה ורעה, תקופה של שפיכות דמים; המצב הולך להידרדרות נוספת וחמורה. ואני, כאחד האנשים, שואל את עצמי: למה זה קורה? אני מהרהר, מהרהר, ורואה ששם המשחק הוא מלחמת אזרחים.

מר שרון חושב שאם לא תהיה מלחמת אזרחים בצד הפלסטיני, אין שום אפשרות לראות בצד הזה פרטנר לשלום או להתקדם הלאה. מה זה שהוא קורא להפסיק את הטרור? להפסיק את הטרור פירושו מלחמת אזרחים, שיריבו ביניהם כל הארגונים הפלסטיניים, ואף אחד לא יצא מזה בשלום. אם הוא יחשוב על זה בצורה מעמיקה, הוא גם ימצא לנכון שלא זו הדרך. הפלסטינים אומנם מוכנים והרגיעו את השטח, הם עשו הרגעה מצד אחד והם מוכנים להירגע כל הזמן. לא צריך להתחיל לריב אתם בעניין זה.

מלה נוספת בכיוון הזה, אדוני. מר שרון לא רוצה בחירות. כאשר יש בחירות דמוקרטיות בצד הפלסטיני, מה שמרחיק את מלחמת האזרחים ומעלה את הפלסטינים על קווים של דמוקרטיה כלשהי, הוא מתערב ומונע, זה כן וזה לא - - -

היו"ר ראובן ריבלין:

אני מציע שבעניין זה תרחיב בשבוע הבא.

עבד-אלמאלכ דהאמשה (רע"ם):

זה בדיוק אותו כיוון, אדוני, שרק מהמרים על הצד השלילי ביותר. תודה.

היו"ר ראובן ריבלין:

אתה מספיק ותיק, אתה מתחיל שתי שניות לפני הסוף את העניין השני. תסתפק בעניין הראשון.

חבר הכנסת דהאמשה, אני יודע שאתה נמצא פה בריא ושלם, אבל בהחלט יכולת להיות אתמול בשעה 11:30 ליד ה-mall, מרכז הקניות בנתניה, היינו יכולים להיות שם שנינו. הטרור הוא נגד מדינת ישראל בכלל ויהודים בפרט, אבל זה דבר שאנחנו כולנו צריכים לבוא ולומר, חבר הכנסת טיבי אמר זאת בצורה מפורשת: הטרור הזה לא יכול להימשך, כן מלחמת אחים, לא מלחמת אחים; הוא לא יכול להימשך. אני דואג לי בדיוק כמו שאני דואג לך. הטרור הוא נגד מדינת ישראל, כי אזרחיה הם הקורבנות המיידיים ובני הערובה.

עבד-אלמאלכ דהאמשה (רע"ם):

כולנו רוצים שלא יהיה הרג אזרחים, לא בצד הזה ולא בצד הזה.

היו"ר ראובן ריבלין:

זו פרשה אחרת. הטרור מכוון נגד מדינת ישראל בכלל ונגד היהודים בפרט, והרבה מוסלמים ערבים, נוצרים או אחרים, נפגעים באותה מידה. אנחנו זוכרים את הטרור הנורא הזה.

בבקשה, חבר הכנסת רצאבי, בכבוד.

אהוד רצאבי (שינוי):

אדוני היושב-ראש, חברי הכנסת, התבשרנו היום על כוונתו של משרד ראש הממשלה להמליץ על הפחתה של מס ערך מוסף על מוצרי יסוד, או מה שנקרא בשפה מקצועית מס ערך מוסף דיפרנציאלי. רבותי, זוהי כלכלת בחירות בצורה הברורה ביותר.

בכלל נהיה פה איזה בון-טון של יציאה לעזרת החלשים. לא, חס ושלום, שיש לי משהו נגד, אלא שיש דרכים נוספות וטובות יותר לעשות את זה. כאשר יש מס ערך מוסף דיפרנציאלי, הדבר הזה בפירוש יוצר מצב של רמאויות פוטנציאליות, ומעל לכול אפשרות של לחצים של קבוצות אינטרסנטיות להמשיך את ההפחתות האלה גם לגבי דברים נוספים, וראה את כמות הצעות החוק שקיימות ודורשות אותו דבר.

מי שירצה לעזור לחלשים, יש דרכים נוספות, טובות יותר, יעילות יותר, שיכוונו אל הקהל המסוים הזה, ולא ייתנו הנחות במס ערך מוסף לאוכלוסיות שלא צריכות את העזרה. תודה.

היו"ר ראובן ריבלין:

תודה רבה לחבר הכנסת רצאבי. חבר הכנסת אליעזר כהן, צ'יטה, ואחריו – חבר הכנסת אחמד טיבי.

אליעזר כהן (האיחוד הלאומי - ישראל ביתנו):

אדוני יושב-ראש הכנסת, חברי חברי הכנסת, השבוע ירדה לעם ישראל אבן מהלב, גילו שהמרגלת הגדולה איננה מרגלת כזאת גדולה, היא רק מרגלת קטנה. טלי פחימה זכתה לכותרות ראשיות בעיתון של האנשים החושבים, וגילו שהיא לא כזאת מרגלת, היא רק תרגמה מסמכים של צה"ל והעבירה אותם לידי האויב. היא לא כזאת מרגלת, היא רק יוליה של רומיאו, מלך "הג'יהאד האסלאמי" בשכם, זביידי.

זביידי התחיל השבוע לירות גם בשוטרים הפלסטינים. אני חושב שמגיע לו באופן אישי פרס כזה גדול כמו טלי פחימה. אם הייתי צריך לאחל לזביידי משהו, אני מאחל לו את טלי פחימה.

היו"ר ראובן ריבלין:

חברי הכנסת. בבקשה, חבר הכנסת אחמד טיבי, ואחריו – חברת הכנסת אראלה גולן.

אחמד טיבי (חד"ש-תע"ל):

תודה, אדוני. התבקשתי על-ידי אחד העיתונאים להגיב - ועוד לא הספקתי, אדוני - על הצעת חוק של אחד מחברי שנמצא כאן באולם, שאומרת שמי שנחקר על ביקור במדינת אויב, לא יוכל לרוץ בבחירות הבאות לכנסת.

היות שאני כלול בקטגוריה הזאת, אדוני, אני מוצא לנכון להגיב כאן בהצעת חוק שלי, שהיא הצהרת חוק, שכל חבר כנסת שיש לו צמה, שלא הסתפר בששת החודשים האחרונים, שהיה טייס בחיל האוויר ופגע ברכבו בנכה, לא יוכל להשתתף בבחירות הבאות לכנסת, אלא אם קוראים לו צ'יטה כהן. תודה רבה.

היו"ר ראובן ריבלין:

חברת הכנסת גולן, ואחריה – חבר הכנסת טלב אלסאנע.

אראלה גולן (שינוי):

אדוני היושב-ראש, כנסת נכבדה, שחיתות ובחירות - הפעם הזאת אני דווקא רוצה לחזק את ידיהם של היועץ המשפטי לממשלה מני מזוז ושל מבקר המדינה מיכה לינדנשטראוס על החלטתם האמיצה לבדוק את הקורה במפלגות לקראת הבחירות הקרובות, וזאת תחת זכוכית מגדלת.

בעבר הגופים המבקרים נמנעו מלהתערב במתרחש במפלגות בזמן הבחירות, וכולנו יודעים איך קרו דברים. אני שמחה לראות שמלבד דיבורים יש גם מעשים בשטח. מבקר המדינה מפעיל גוף מיוחד שיבקר את מערכת הבחירות בזמן אמת. למשטרה יינתנו הנחיות ברורות להמשיך בחקירותיה, והיא אף הקימה צוות מיוחד שיעסוק בחקירת עבירות הקשורות בהתנהלותן של מפלגות במערכת הבחירות.

בעבר זה הגיע לידי אבסורד שמתמודדים עשו ככל העולה על רוחם, עברו באופן נפשע על החוק ויצאו ללא פגע. בעצם ההחלטה האחרונה של הפרקליטות הורתה כן להמשיך בחקירה, למרות מערכת הבחירות, וזו אמירה נחרצת העולה בקנה אחד עם האינטרס הציבורי ששבע מתעלוליהם של הנבחרים. תודה רבה.

היו"ר ראובן ריבלין:

תודה רבה. חבר הכנסת טלב אלסאנע – אינו נוכח. חברת הכנסת מלי פולישוק - בבקשה, גברתי. אחריה – חבר הכנסת שלגי.

מל פולישוק-בלוך (שינוי):

אדוני היושב-ראש, חברי חברי הכנסת, במקומות עבודה רבים מנסים להפוך את מקום העבודה למעין משפחה, מדברים על משפחתיות כדבר חיובי, כדבר חם ונעים, שהעובדים עובדים ביחד. יש מקומות, מסתבר, שבהם המושג הזה הוא לא תיאורטי. בוועדה לביקורת המדינה עסקנו אתמול במשפחה אחת גדולה וחמה, שנקראת רשות שדות התעופה.

לידיעתכם, חברי, 30% מהעובדים הקבועים הם בני משפחה. לא בדקנו כמובן את הקשרים הפוליטיים, כי זה הס מלהזכיר בימים שלפני בחירות, אבל די אם נבדוק רק את יושב-ראש הרשות ויושב-ראש ועד העובדים, די לבדוק רק את שניהם, כמה בני משפחה וכמה קרבה פוליטית יש ביניהם.

ובכן, השערורייה הזאת תיפסק, מבקר המדינה נכנס בעובי הקורה, אנחנו בוועדה לביקורת המדינה ניתן את כל הכוח שיש לנו כדי להפסיק את השערורייה הזאת, ונפסיק את השחיתות השלטונית. תודה רבה.

היו"ר ראובן ריבלין:

תודה רבה. חבר הכנסת שלגי, ואחריו – חבר הכנסת מלכיאור. בבקשה.

אילן שלגי (שינוי):

אדוני היושב-ראש, שחיתות ציבורית - בחודש אוגוסט 2004 פרסם מבקר המדינה דוח מיוחד על המינויים הפוליטיים במשרד לאיכות הסביבה בתקופת השר צחי הנגבי. נמצא כי בוצעו עשרות מינויים של חברי מרכז הליכוד וקרובי משפחותיהם, מקורבי השר הופלו לטובה במכרזים לרכישת שירותים, תוך הפרת כללי המכרזים. והמבקר מסכם: "במעשי השר הנגבי היתה רמיסה ברגל גסה של החוק ושל כללי המינהל התקין, פוליטיזציה של השירות הציבורי ושימוש במשאבי הציבור לקידום עניינים פוליטיים-אישיים".

כעת, לאחר שנה ורבע של חקירה, הודיעה המשטרה כי ניתן להעמיד את הנגבי לדין. ראוי שדווקא עתה, ערב בחירות, לא יתמהמה היועץ המשפטי לממשלה בהחלטה להגיש כתב אישום, וכי ידע הציבור מה חושבים גורמי אכיפת החוק על השר הנגבי, יושב-ראש מושחת למרכז הליכוד המושחת, שכיום הוא גם יושב-ראש הליכוד.

היו"ר ראובן ריבלין:

חבר הכנסת מיכאל מלכיאור, ואחריו – חברת הכנסת אתי לבני.

מיכאל מלכיאור (העבודה - מימד - עם אחד):

כבוד היושב-ראש, שתי נקודות קצרות. דבר אחד לידידי חבר הכנסת בריזון, שהציג בפני הכנסת את המחקר שלו לגבי ההסתדרות בעשור האחרון. קודם כול, הנתונים לא חדשים, כבר פרסם אותם ביבי נתניהו.

רוני בריזון (שינוי):

הוא קיבל אותם ממני.

מיכאל מלכיאור (העבודה - מימד - עם אחד):

זה טוב.

אילן שלגי (שינוי):

אבל, זה טוב שאתה מזכיר את זה.

מיכאל מלכיאור (העבודה - מימד - עם אחד):

אבל, מחבר כנסת באמת רציני כמו חבר הכנסת בריזון, שהוא באמת גם ידידי, הייתי מצפה, שאם אתה עושה חשבון של ההוצאות, תעשה חשבון גם של ההכנסות ומה זה כן עשה לחברה הישראלית, לעובד בישראל. אני חושב שאין שום ספק שאנחנו נראה דברים חשובים מאוד בתחום הזה, כפי שקורה לכל איגוד מקצועי בכל  מקום בעולם.

הדבר האחרון שרציתי לציין הוא שאנחנו נכנסים למערכת בחירות ארוכה ביותר, שלא קיימת כמוה בשום מקום בעולם. אני מאוד מבקש מכולנו, שאחד הכללים היסודיים שלנו, כפי שכתוב בכללי היסוד של האתיקה, ואנחנו כולנו אמונים על טיפוח האמון בכנסת ישראל, ובמערכת כזאת יש לדבר בכבוד גם על המניעים של האחר, גם כשחולקים, ומותר לחלוק - שזה יהיה חלק מהדגל שלנו בתקופה הזאת.

היו"ר ראובן ריבלין:

תודה רבה. חברת הכנסת אתי לבני, בבקשה. אחרון יהיה חבר הכנסת רן כהן.

אתי לבני (שינוי):

אדוני היושב-ראש,  חברותי וחברי חברי הכנסת, ברגעים אלה יושבת ועדה בלשכת עורכי-הדין ובוחרת את הנציגים לוועדה למינוי דיינים. כמו שנמסר לי, עומדת להיות מוחלפת גברת שרון שנהב, החברה היחידה בוועדה למינוי דיינים, בשני נציגים אחרים שיבחרו את המובן מאליו, נציגים ממושמעים של הממסד.

אני רוצה פשוט להזכיר מה היה השבוע. השבוע פורסם משוב בקרב 2,400 עורכי-דין העוסקים בענייני משפחה וטוענים שבבתי-הדין הרבניים יש תופעות שוחד, משוא-פנים, עינוי דין ואיחורים כרוניים בדיונים ובהכרעות הדיינים.

הרב יובל שרלו, מצעירי הרבנים, רב אורתודוקסי, אומר: חלק מהדיינים מסכנים את מעמד ההלכה בישראל ומביאים לעתים לפגיעה חמורה בבני-אדם הנזקקים לשירותיהם. ועוד: העובדה שחלק מהדיינים מואשם במעילה, בקבלת שוחד, באי-הבנת החוק ובנטייה שלא כהלכה ובעוד עניינים מעין אלה, היא כתב אישום חמור. את זה אומר הרב שרלו.

כשאני שומעת השבוע, מפי אחת המועמדות במפלגת העבודה, שהיחס לממסד החרדי הוא בגדר אנטישמיות - אם זאת אנטישמיות אז אני מבקשת לצטט את הרב שרלו.

היו"ר ראובן ריבלין:

תודה. אני מבקש להזכיר לחברי הכנסת, שאנחנו לא בהצעות לסדר אלא בנאומים בני דקה, שמשכם הוא דקה.

חברת הכנסת לבני, אני רק לא מבין: האם גברתי מבקשת שהכנסת תתערב במהלכים הדמוקרטיים בתוך לשכת עורכי-הדין? לא הבנתי.

אתי לבני (שינוי):

אני מעלה לדיון ומבקשת להעביר את הנושא הזה - - -

מוחמד ברכה (חד"ש-תע"ל):

לא היה ראוי להעלות בעת הצבעה דבר כזה.

משה גפני (דגל התורה):

דרך אגב, זה לא היה ולא נברא. - - - זה לא היה ולא נברא.

היו"ר ראובן ריבלין:

אני שאלתי במאטריה אחרת לגמרי.

אתי לבני (שינוי):

אולי נזמין את הרב שרלו ונשמע ממנו.

משה גפני (דגל התורה):

את לא צריכה להזמין אותו. אפשר להזמין אותי.

היו"ר ראובן ריבלין:

רבותי, אני פה לא שופט או פוסק - - -

רוני בריזון (שינוי):

- - - להזמין אותך - - -

היו"ר ראובן ריבלין:

חבר הכנסת בריזון, אני רק עזרתי לחברת הכנסת אתי לבני לעורר את העניין.

משה גפני (דגל התורה):

יש גם שופטים שהולכים לבית-סוהר.

אתי לבני (שינוי):

מה שהוא אומר זה לא נכון, והמשוב - - -

משה גפני (דגל התורה):

- - - עם כל הכבוד.

היו"ר ראובן ריבלין:

חבר הכנסת גפני, חברת הכנסת אתי לבני, אולי אתם לא יודעים, אבל הזמן עכשיו הוא זמנו של חבר הכנסת רן כהן. בבקשה.

אנחנו מקדמים בברכה את חברת הכנסת לשעבר רבת-הפעלים וחברת מועצת העיר ירושלים לשעבר, חברת הכנסת לשעבר תמר אשל, הנמצאת אתנו כאן.

מל פולישוק-בלוך (שינוי):

- - -

היו"ר ראובן ריבלין:

חברת הכנסת פולישוק-בלוך, אני מקווה שכשיכריזו עלייך כשתהיי חברת כנסת לשעבר, שאת נמצאת ביציע, חברי הכנסת ייתנו יותר תשומת לב לנוכחותך.

מל פולישוק-בלוך (שינוי):

מתנצלת.

היו"ר ראובן ריבלין:

חברת הכנסת תמר אשל היתה חברת כנסת רבת-פעלים ואחת הנשים המרכזיות, הנשים והאנשים, בעיריית ירושלים.

חבר הכנסת רן כהן, בבקשה.

רן כהן (מרצ-יחד):

אפילו אני עוד זכיתי להיות קדנציה אחת אתה.

אדוני היושב-ראש, אני רוצה לנצל את הדקה הזאת כדי לשמש פה לזעקה בעקבות ממצאי עמותת "לתת", דוח העוני האלטרנטיבי שפורסם היום, ולפיו המצב הוא פשוט קטסטרופה. אין מלים לבטא את הזוועה. שליש מהנתמכים הגיעו למצב רעב. הבעיה נחשבת לראשונה בסדר החשיבות הציבורי. יש גידול של 50% במספר הנתמכים בני מעמד הביניים, ואני אומר זאת לתשומת לבם של חברי שינוי, שתמכו במדיניות הכלכלית האחרונה.

אדוני היושב-ראש, בשלוש השנים האחרונות יש גידול של 120% בדרישת המזון על-ידי הנתמכים, כלומר זה יותר מכפול. שליש מהנתמכים חוו רעב. מחצית הנתמכים נותקו מחשמל, מים או גז. 75% ממקבלי הסיוע לא קונים תרופות. רבותי, תראו לאיזו זוועה הגענו. המדינה הזאת קמה כדי שבני-אדם יחיו בה בכבוד, והמדיניות האנטי-חברתית הזוועתית הזאת מביאה אנשים, אזרחים, לחרפת רעב, עוני ומצוקה. תודה רבה.

היו"ר ראובן ריבלין:

תודה רבה. חבר הכנסת רן כהן, אני נאלץ לבקש ממך לסיים, למרות החשיבות הרבה של הנושא שהעלית, משום שנשיאות הכנסת ראתה דחיפות בהעלאת הנושא כהצעות לסדר-היום. היא אישרה אותן כהצעות דחופות. לכן, לא יכולתי לתת לך יותר מדקה, כי זו כבר הצעה לסדר.

מוחמד ברכה (חד"ש-תע"ל):

משרד האוצר פנה למציעים לדחות את זה לשבוע הבא, כי הם רוצים ללמוד את הנתונים. אדוני היושב-ראש, הם הופתעו, כאילו הנתונים האלה לא היו צפויים.

היו"ר ראובן ריבלין:

אתם תדונו השבוע - -

רן כהן (מרצ-יחד):

- - -

היו"ר ראובן ריבלין:

- - והממשלה תענה כשהיא תרצה.

מוחמד ברכה (חד"ש-תע"ל):

לא. זה כבר סוכם.

היו"ר ראובן ריבלין:

אנחנו לא יכולים אפילו להפיל אותה, אם אנחנו רוצים. הסכמתם?

מוחמד ברכה (חד"ש-תע"ל):

כן.

היו"ר ראובן ריבלין:

אני לא הייתי מסכים. חבל שלא פניתם אלי.

מוחמד ברכה (חד"ש-תע"ל):

להעלות נושא בלי תשובה? מה? היום, למשל, עולה נושא שהממשלה לא טרחה אפילו לחשוב שהיא צריכה לענות עליו.

היו"ר ראובן ריבלין:

בזמן שבו למעשה אין הממשלה מחויבת כלפי הכנסת, אני לא הייתי - - -. הממשלה לא רוצה לענות - שהציבור ישפוט. לכן, כמובן, הסכמתם - הסכמתם.


הצעת ועדת הכנסת לתיקון סעיפים 1א, 3א, 10א, 10ב, 10ה, 13, 62, 74ג, 74ו, 101א ו-85 לתקנון הכנסת
[נספחות.]

היו"ר ראובן ריבלין:

חברי הכנסת, אנחנו ממשיכים בסדר-היום:  הצעת ועדת הכנסת לתיקון סעיפים 1א, 3א,  10א, 10ב, 10ה, 13, 62, 74ג, 74ו, 101א ו-85 לתקנון הכנסת. כל הסעיפים הם רבתי כמובן. חבר הכנסת רוני בר-און, יושב-ראש ועדת הכנסת, בבקשה.

רוני בר-און (יו"ר ועדת הכנסת):

אדוני היושב-ראש, חברי חברי הכנסת, שני התיקונים הם לתקנון הכנסת. התיקון הראשון נוגע לכל הסעיפים המנויים בסעיף בהצעה פרט לאחרון, שהוא סעיף 85.

התיקון הראשון הוא תיקון טכני לחלוטין. חברי, זה חשוב, כי אנחנו כבר נצטרך זאת בימים הקרובים כנראה.

התיקון הראשון עניינו התאמה של כל סעיפי התקנון לרוויזיה שערכנו בחוק חסינות חברי הכנסת. כזכור לכם, העברנו את הנטל בעניין החסינות מהיועץ המשפטי לממשלה אל חברי הכנסת. עד לתיקון, היועץ המשפטי היה בא ומבקש הסרת חסינות והתקנון התנהל בהתאם לתפיסה הזאת, אמור מעתה: עכשיו, היועץ המשפטי מודיע על כוונתו להגיש כתב אישום ומניח טיוטה, וחבר הכנסת הוא זה שמבקש לקבל את החסינות. כל ההתאמות נכנסות בסעיפים האלה.

אין טעם להלאות אתכם. אביא לכם דוגמה בעניין אחד הכי פשוט, כדי שתבינו במה דברים אמורים. למשל, כשאנחנו מבקשים לתקן את סעיף 3א(א), התקנון היום אומר: "ביקש היועץ המשפטי לממשלה ליטול את חסינותו של - - -" - אני מצטער שבחרתי בדוגמה הזאת, זה בתמימות - "סגן יושב-ראש הכנסת". יבוא: "מסר היועץ המשפטי - - - עותק של כתב האישום - - - נגד - - -", ואז הולך המהלך. מה שאמרתי היה באמת בתמימות רבה.

היו"ר ראובן ריבלין:

אין דבר. זה - - -

רוני בר-און (יו"ר ועדת הכנסת):

כל העסק הזה רק עושה את ההתאמות הפרוצדורליות כתוצאה מהשינוי המהותי.

אני  מבקש מהמליאה לאשר את התיקון הזה, ואחר כך נעסוק בתיקון הבא.

היו"ר ראובן ריבלין:

תודה. אתה גם תשיב כמובן על ההסתייגות.

רוני בר-און (יו"ר ועדת הכנסת):

לא. ההסתייגות היא על העניין השני - היא רק על סעיף 85.

היו"ר ראובן ריבלין:

אני מבין, אבל הצגת את הכול.

רוני בר-און (יו"ר ועדת הכנסת):

אתה רוצה שאציג הכול?

היו"ר ראובן ריבלין:

ודאי. תציג את הכול.

רוני בר-און (יו"ר ועדת הכנסת):

אני עובר לדבר על התיקון לסעיף 85, שהוא תיקון מהותי. אומנם הוא תיקון לתקנון, אבל הוא תיקון מהותי. אנחנו מבקשים להציע תיקון לתקנון הכנסת הנוגע לערעורים על החלטת הנשיאות שלא לאשר את דחיפותה של הצעה לסדר-היום.

עכשיו אני מקדים ואומר, כל התיקונים שהבאנו בוועדת הכנסת לתקנון הכנסת, למעט תיקונים שהיו ממש דחופים, שלא אפשרו את המשך עבודת הכנסת - התיקון הזה, כמו התיקונים האחרים, הם לקח מניסיון עבודה של כמעט שלוש שנים.

נושא הערעורים על החלטות הנשיאות הוא נושא לא פשוט. כל חברי הכנסת חושבים שהעניין שהם הציעו לנשיאות הוא הכי חשוב על סדר-היום הציבורי, שאלמלא כן הם לא היו מטריחים בהגשת הצעה לסדר-היום, ומה לעשות שהרבה חושבים כמעט אותו דבר. כמעט לכל הצעה לסדר-היום יש שלושה-ארבעה-חמישה, שלא לומר 10-12-13 מציעים שחשבו אותו דבר. הנשיאות יודעת לספור את המכפלות של הזמן – שלוש דקות שהן לא שלוש אלא ארבע – עוד זמן החלפה, הצעה אחרת, תשובה וכיוצא באלה, וסדר-היום ביום רביעי הפך לסאגה שאינה נגמרת. לא בימים האלה, שהכנסת כבר מתפזרת והולכת לה למחוזות הפריימריס ומערכת הבחירות, אלא בימים שבהם הכנסת עובדת לפי סדרה.

הנשיאות התחילה מחמישה נושאים לסדר-היום, וראתה את הלחץ ועלתה לשישה נושאים לסדר-היום, וראתה את הלחץ ועלתה לשבעה נושאים לסדר-היום, ועדיין יש ערעורים. כל יום שלישי יש ערעורים. ברגע שערעור אחד מתקבל, כל שובל המציעים שמאחורי המערער, אפילו אם לא ערערו, הנושא שלהם עולה לסדר-היום, כמו רכבת עם קטר. אם זה שמערער הוא הקטר והערעור שלו התקבל, כל 12 הקרונות שבאים אחריו נכנסים גם הם לסדר-היום, וזה יוצר בעיות.

הפתרון שנמצא, שהוא פתרון מאולץ, מביאים את זה ביום שלישי בסוף סדר-היום או ביום רביעי בסוף סדר-היום, חברי הכנסת מתעצבנים, ואלה שצריכים להשיב בשם הממשלה מתעצבנים, והעסק הזה הופך לפארסה.

הצענו כמה תיקונים, ואני מפרט אותם לפניכם. ערעור של חבר הכנסת יוגש ישירות לוועדת הכנסת ולא ליושב-ראש, שצריך להתעסק גם בנשיאות, גם בקביעת סדר-היום וגם לאשר הגשת ערעור. אמרנו שנחסוך את הדרג המתווך הזה ונלך ישר לוועדת הכנסת. זה גם לקח מתופעה שאנחנו רואים אותה לא מעט, חבר כנסת מזדעק: לא קיבלו את הנושא שלי, ערעור, כולנו באים לוועדה ומי לא בא? המערער לא בא. ואז הוא שולח לנו איזה פתק, איזה צעטל'ה: שפלוני אלמוני יטען בשמי. לא מקובל יותר. אם זה מספיק חשוב כדי להיות נושא על סדר-היום, אם זה מספיק חשוב כדי שהוא יגיש ערעור אם זה לא התקבל, אז שזה יהיה מספיק חשוב שתבוא ותטען את הערעור שלך בוועדת הכנסת. אבל אם נבצר ממך מטעמים שפורטו, אתה יכול ליפות בייפוי-כוח בכתב חבר כנסת אחר שיטען בשמך. רק מסיבה רפואית או מסיבה מוצדקת אחרת, אם קבעו דיון בוועדת החוקה בחוק שלך ואתה לא יכול להיעדר, יבוא חברך הטוב כמיופה-הכוח שלך.

אנחנו גם מבקשים לקבוע, וזה מה שאמרתי קודם על עניין הקטר והקרונות, כי אם הוגשו כמה ערעורים באותו נושא, תדון ועדת הכנסת רק בערעור הראשון שהוגש לה, וההחלטה שלה תחול רק לגבי חברי הכנסת שהגישו ערעור. זאת בשונה מהמצב הקיים היום, שבו החלטת ועדת הכנסת בדבר ערעור חלה על כל חברי הכנסת שביקשו לקיים דיון דחוף, גם אם לא הגישו ערעור.

בהתחלה חשבנו שרק המערער יתקבל, וכל הקרונות יישארו בתחנה. הקטר שהגיש את הערעור וערעורו התקבל ייכנס, הקרונות יישארו בתחנה. אמרו לנו שלא יהיה ייצוג למגוון הדעות בבית, כי אם שאול יהלום מבקש לדבר על הפיגוע של אתמול, ורוצה לדבר על זה גם ג'מאל זחאלקה, ושאול הגיש ערעור, אז יהיה ייצוג רק לעמדתו של שאול, שהיא שונה בעליל מעמדתו של ג'מאל. קיבלנו את הטענה הזאת, וסיכמנו ונדברנו בינינו בוועדת הכנסת, שערעור אחד יישמע, אבל אם הוא יתקבל, באופן אוטומטי מתקבלים כל הערעורים. זאת אומרת, שמי שחשב שהנושא שלו מספיק חשוב, וטרח והגיש ערעור, הוא הופך לקרון שנוסע אחרי הקטר. אבל מי שאמרו לו מהנשיאות: הנושא שלך לא התקבל, והוא זנח את העניין, הוא לא צריך להיכנס לאותו מדור.

יש לנו גם השגה של חבר הכנסת שאול יהלום - - -

רן כהן (מרצ-יחד):

הסבירות הגבוהה ביותר שתהיה הצפה של ערעורים.

רוני בר-און (יו"ר ועדת הכנסת):

לא תהיה הצפה של ערעורים. לא פגענו עוד - - -

היו"ר ראובן ריבלין:

זה לא יגביר את הדיונים, זה בסדר.

רן כהן (מרצ-יחד):

אם הצעה שהצעתי לא עברה, אני חושש שאולי שאול יהלום יערער, אז כדאי לי לערער.

רוני בר-און (יו"ר ועדת הכנסת):

בסדר גמור.

היו"ר ראובן ריבלין:

בסדר, אתה יכול גם להתייעץ אתו.

רוני בר-און (יו"ר ועדת הכנסת):

אבל ממילא, היום המצב הוא הכי גרוע. אולי לא נתקן ב-100%, אבל נתקן ב-70%, ב-80%, ועדיין אנחנו לא שוללים את סמכותה של ועדת הכנסת שלא לקבל את הערעור.

היו"ר ראובן ריבלין:

ברשות חבר הכנסת בר-און, שמכיר את הסיפור - היה אדם שהתחנן לקדוש-ברוך-הוא שיעזור לו להרוויח בפיס. בסוף אחד הרבנים שאל את הקדוש-ברוך-הוא: למה אתה לא נעתר לו? תראה, אדם מסכן, מתפלל כל כך בדבקות. אמר: כבר הרבה פעמים בירכתי אותו שיזכה בפיס, אבל הוא לא קונה כרטיס. אז מה אתה רוצה, שאדם יזכה בערעור בלי שהוא קונה כרטיס?

רוני בר-און (יו"ר ועדת הכנסת):

רן, אני רוצה שתבין את הנקודה. אנחנו לא פוגעים בסמכות של ועדת הכנסת לקבל את הערעור או שלא לקבל את הערעור. אנחנו רק נותנים ממד של רצינות לרצון של חבר הכנסת לדבוק בנושא, ולאלה אנחנו נותנים את הזכויות.

רן כהן (מרצ-יחד):

יש היגיון במה שאתה אומר.

רוני בר-און (יו"ר ועדת הכנסת):

חבר הכנסת יהלום עדיין סבור, שמרגע שהתקבל ערעור אחד צריכים כל המציעים, כל אלה שלא ערערו, לבוא ולהישמע בהצעה לסדר-היום. אני מבקש שלא לקבל את ההשגה הזאת, ואני מבקש לאשר את כל הוראות התקנון שהצגנו כאן בפניכם. אין בזה פוליטיקה, אין בזה רוב ומיעוט, אין בזה קואליציה ואופוזיציה. החלק הראשון הוא חובה הנגזרת משינוי חוק חסינות חברי הכנסת, והחלק השני הוא באופן טהור ייעול עבודת ועדת הכנסת, הנשיאות וגם המליאה. תודה רבה.

היו"ר ראובן ריבלין:

תודה ליושב-ראש ועדת הכנסת, חבר הכנסת רוני בר-און. אדוני חבר הכנסת יהלום ינמק את השגתו. הואיל ומדובר בתקנון, מדובר בהשגתו ולא בהסתייגותו.

שאול יהלום (מפד"ל):

אדוני היושב-ראש, חברי הכנסת, אני מצטער לומר שאדוני יושב-ראש ועדת הכנסת, חבר הכנסת רוני בר-און, לא קרא או לא הבין את הסתייגותי. אני מסכים שאדם שרוצה לערער חייב לערער, ואם הוא לא טרח לערער, אני מקבל שלא יכירו בערעורו. כל מה שאני אומר הוא בעניין הסעיף שאומר שוועדת הכנסת תדון רק במי שערער ראשון, ואם הוא איננו - זה שבא אחריו, ואם הוא איננו - זה שבא אחריו.

מה שיקרה זה שברגע שאדם ערער ראשון – קודם כול אני לא יודע אם אדע, אם יהיה מישהו שייתן לי את האינפורמציה - מי שערער שני, שלישי, רביעי, לא יבוא. בשביל מה הוא יבוא? הרי לא ייתנו לו לדבר. לכן, אני מציע בעניין הזה לא להגיד מלה, ועדת הכנסת תדון כפי שהיא דנה היום. באים שניים, שלושה, או בא השלישי – אין בעיה, היא דנה. זה שיבוא השלישי בשם כולם ויערער, ויכירו רק במי שהגיש ערעור, למה צריך להגיד רק הראשון, ואם לא יבוא הראשון נפל כל הערעור? כי השני לא יבוא, הרי לא ייתנו לו לדבר.

לכן הצעתי לקבל את הכול ולמחוק את הסעיף המיוחד הזה, שנותן עדיפות למי שערער ראשון. תודה.

ג'מאל זחאלקה (בל"ד):

איך ידע שערער ראשון?

היו"ר ראובן ריבלין:

חבר הכנסת זחאלקה, אולי אתה לא יודע, אחרי ההשגה יש תשובה. פה גם תהיה תשובה עניינית.

רוני בר-און (יו"ר ועדת הכנסת):

אדוני היושב-ראש, חברי חבר הכנסת, אני בכל אופן מציע לדחות את ההסתייגות. הטענה של שאול יהלום היא לכאורה טענה שובת לב: איך ידע הבן-אדם? שאול, אם אתה תגיש את הערעור השני, ואתה באמת חדור אמונה שהנושא צריך להיות על סדר-היום, אתה תבוא מיניה וביה.

אתה דורש ממני שאני אכנס את ועדת הכנסת, ואני מכנס אותה כדבר שבשגרה, ולפעמים אנחנו יושבים ואין ערעורים. אבל אני יושב ואני מתכונן לערעורים כי אני חושב שמוסד - - -

שאול יהלום (מפד"ל):

אבל אם אני שני, אני לא אבוא.

רוני בר-און (יו"ר ועדת הכנסת):

שנייה, שאול, אתה תבוא גם אם אתה שני וגם אם אתה שלישי, ואתה גם תישמע. אני אסביר לך למה, אם אתה בא - - -

שאול יהלום (מפד"ל):

אבל אני לא יודע מי ערער ואני בא.

רוני בר-און (יו"ר ועדת הכנסת):

שאול, בדיוק אותו דבר אני מצפה ממך. תראה איזו אחריות כבדה אתה לוקח על עצמך. פעם אחת - נותן את המשקל המתאים למה שאתה ראית כרציני בהצעה לסדר-היום. פעם שנייה - ולא מדברים על ערעור, סלח לי, על החלטת סדרן או על החלטת פקיד. אנחנו מערערים על החלטה של נשיאות הכנסת. אנחנו צריכים לתת כבוד להליך הזה, ערעור שיושבים היושב-ראש ושמונה סגנים ומזכיר הכנסת ומחליטים שאתה לא נתת נימוק משכנע.

היו"ר ראובן ריבלין:

שבעה סגנים.

רוני בר-און (יו"ר ועדת הכנסת):

עכשיו אתה תבוא, מיניה וביה תבוא כי הגשת את הערעור. אם הראשון לא בא – תישמע אתה. אם אתה שלישי, והראשון והשני לא באו, אתה תשמור על הגחלת של האינטרס של ההצעה שלך. ואם תרצה לדבר ובא הראשון, הרי אין חבר כנסת שבא לוועדת הכנסת, גם אם הוא לא חבר ועדת הכנסת, והוא רוצה להישמע - נשמע כל חבר כנסת שנכנס לוועדה. כך שגם זכות הזעקה, או גם אם הערעור של זחאלקה הוא לא בדיוק הערעור שלך, הטענה שלך תישמע.

שאול יהלום (מפד"ל):

אבל זה יהיה לפנים משורת הדין.

רוני בר-און (יו"ר ועדת הכנסת):

אבל לשבת, לקבוע לנו ולחייב אותנו לשמוע 13 ערעורים, שבעה ערעורים או שמונה ערעורים, שכולם אומרים אותו דבר, נראה לי מיותר בנסיבות העניין. אני מציע לדחות את ההסתייגות.

היו"ר ראובן ריבלין:

ובכן, רבותי, יש לנו שתי הצבעות, שני נושאים. בנושא הראשון, הכולל את הצעות הוועדה לתיקונים מסעיף 1 עד סעיף 101, על כל הכתוב בסדר-היום, אין הסתייגויות, ולכן אנחנו נצביע כמקשה אחת. מי בעד התיקונים הנוגעים לנושא החסינות? נא להצביע. מי בעד? מי נגד? מי נמנע? נא להצביע.

הצבעה מס' 2

בעד הצעת ועדת הכנסת - 17
נגד - 2
נמנעים – אין
הצעת ועדת הכנסת לתיקון סעיפים 1א, 3א, 10א, 10ב, 10ה, 13, 62, 74ג, 74ו ו-101א לתקנון הכנסת נתקבלה.

היו"ר ראובן ריבלין:

17 בעד, שניים נגד, אין נמנעים. אני קובע שהצעת ועדת הכנסת לתיקון סעיפים 1א, 3א,  10א, 10ב, 10ה, 13, 62, 74ג, 74ו ו-101א  אושרה על-ידי המליאה.

ההצבעה היתה עד 101א ועד בכלל.

חבר הכנסת יהלום עומד על הסתייגותו. אנחנו עומדים להצביע על הסתייגות יהלום. אם ההסתייגות תתקבל, נמשיך לברר הלאה. נא להצביע - מי בעד ההסתייגות? מי נגד? נא להצביע.

הצבעה מס' 3

בעד ההשגה – 15
נגד –  2
נמנעים – אין
ההשגה של חבר הכנסת שאול יהלום לתיקון סעיף 85 לתקנון הכנסת נתקבלה.

היו"ר ראובן ריבלין:

ובכן, 15 בעד ההסתייגות, שניים נגד. אני קובע שההסתייגות נתקבלה.

ובכן, ההשגה נתקבלה ולכן אני מצביע את סעיף 85 לתקנון הכנסת עם ההשגה. נא להצביע - מי בעד? מי נגד? מי נמנע?

הצבעה מס' 4

בעד הצעת ועדת הכנסת – 21
נגד – אין
נמנעים – 1
הצעת ועדת הכנסת לתיקון סעיף 85 לתקנון הכנסת, עם ההשגה של חבר הכנסת שאול יהלום שנתקבלה, נתקבלה.

היו"ר ראובן ריבלין:

יצטרכו כאן תיקון נוסף, מה יהיה כאשר הוא לא היה.

21 בעד, אין מתנגדים,  נמנע אחד. אני קובע שהצעת הוועדה נתקבלה עם הסתייגותו של חבר הכנסת יהלום. כך שונתה תקנה 85 על-פי הצעת הוועדה ובהסתייגותו של חבר הכנסת יהלום.


הצעת חוק החולה הנוטה למות, התשס"ו-2005
[מס' מ/145; "דברי הכנסת", מושב שלישי, חוב' כ"ב, עמ' 20676; מושב שני, חוב' ה', עמ' 6150 ועמ' 6151; מושב שני, חוברת ח', עמ' 6833;  נספחות.]
(קריאה שנייה וקריאה שלישית)

היו"ר ראובן ריבלין:

אני מזמין את יושב-ראש הוועדה המשותפת לוועדת החוקה, חוק ומשפט ולוועדת העבודה, הרווחה והבריאות, חבר הכנסת שאול יהלום, על מנת להציג חוק חשוב ביותר, הצעת חוק החולה הנוטה למות, התשס"ו-2005, לקריאה שנייה ושלישית. יש לחוק זה הסתייגויות.

שאול יהלום (יו"ר הוועדה המשותפת):

אדוני היושב-ראש, כנסת נכבדה, אני מתכבד להציג בפני המליאה לקריאה שנייה ושלישית את הצעת חוק החולה הנוטה למות, התשס"ו–2005, שהוכנה על-ידי ועדה משותפת לוועדת העבודה, הרווחה והבריאות ולוועדת החוקה, חוק ומשפט - והיתה לי הזכות לעמוד בראש הוועדה המשותפת.

זו הצעת חוק הממזגת הצעת חוק ממשלתית ושלוש הצעות חוק פרטיות, של חברי הכנסת מיכאל איתן, רומן ברונפמן, רשף חן ורוני בריזון. זו הצעה אשר מסדירה לראשונה בישראל בחוק את סוגיית כיבוד רצונו של חולה הנוטה למות בכל הנוגע לקבלת טיפול רפואי.

אדוני היושב-ראש, לא כל יום יש זכות ליושב-ראש ועדה להציג חוק שהוכן על-ידי כל כך הרבה אנשים, במשך כל כך הרבה זמן ובכל כך הרבה כובד ראש, ושתועלתו כל כך חשובה לכל חולה אשר, חס וחלילה, יגיע לאותו מצב, או חושש שיגיע לאותו מצב שהצעת החוק נוגעת לו. זהו פרי עבודה של ועדה ציבורית, הוועדה הציבורית שנקראה ועדה לענייני החולה הנוטה למות. בראש הוועדה עמד פרופסור אברהם שטיינברג, שנמצא כאן אתנו ביציע, ואני מברך אותו - אחר כך אני אברך את כל אלה שעזרו לנו - חתן פרס ישראל לנושא אתיקה רפואית. הוועדה הזאת מונתה על-ידי שר הבריאות והורכבה מ-59 חברים. היו בה מומחי הארץ בנושאי רפואה, בנושאי סיעוד, עבודה סוציאלית, הלכה, פילוסופיה, משפט ואתיקה. הם ישבו שנים ארוכות עד שהגיעו לנוסח המוסכם, ואף אנחנו ישבנו זמן רב בצורה אינטנסיבית וחוקקנו. ואני יכול לבוא ולומר שכפי שהם הגיעו לקונסנזוס, כך אנחנו השתדלנו להיות תואמים את מסקנותיהם.

אדוני היושב-ראש, הבעיות המוסריות, האתיות, ההלכתיות, הרפואיות, הכרוכות בשאלת הטיפול בחולה הנוטה למות, המכונה גם: end-of-life patient, הן מהקשות ביותר שנדונות היום ברפואה המודרנית. ניסיון לפתור את הבעיות והדילמות הללו מחייב איזון ראוי בין הערך של קדושת החיים של האדם מחד גיסא לבין הערך של אוטונומיית האדם והחשיבות שמייחס כל אדם לאיכות חייו ולאיכות חיים של אדם בכלל, ולכאב ולסבל, מאידך גיסא.

הוועדה של הכנסת קיימה ישיבות רבות ודנה באריכות ובהעמקה בסוגיות השונות, בליווי המומחים, ביניהם חלק מחברי ועדת-שטיינברג, גופים חוץ-ממשלתיים וגם מהציבור הרחב. הצעת החוק, הן בנוסחה לפי ועדת-שטיינברג והן בנוסחה הסופי, כפי שאישרה הוועדה המשותפת, יצאה מבוססת, כפי שאמרתי, על מאמץ להגיע לקונסנזוס חברתי-ציבורי במכנה המשותף הרחב ביותר בסוגיה הרחבה שבה אנו דנים. יש בה איזון הולם בין שיטת המשפט הישראלית לבין ערכי ההלכה היהודית, ואכן בה מתבטא אותו צירוף של מדינת ישראל, שערכיה הם גם כמדינה יהודית וגם כמדינה דמוקרטית.

אדוני היושב-ראש, רבותי חברי הכנסת, הצעת החוק באה להסדיר את סוגיית הטיפול בחולה הנוטה למות. מה פירוש "חולה נוטה למות"? אדם שנקבע כי הוא סובל מבעיה רפואית חשוכת מרפא, ותוחלת חייו, גם אם יינתן לו טיפול רפואי, אינה עולה על שישה חודשים. הצעת החוק איננה בבחינת הסדר מקיף וכולל לכל הסובלים ממחלות קשות, חשוכות מרפא, ומבעיות רפואיות קשות, אלא רק לחולים, כפי שאמרתי, שתוחלת חייהם אינה עולה על שישה חודשים. לכן שאלת הטיפול הרפואי או ההימנעות מטיפול רפואי בחולים אלה נותרת בשלב זה להכרעתם של בתי-המשפט. עם זאת, בתי-המשפט יוכלו להסתייע בעקרונות המנחים שבהצעת החוק וללמוד מההצעה לעניין האסור והמותר בנוגע לחולה הנוטה למות.

הצעת החוק באה לכבד את רצונו של החולה. בעוד שלגבי חולה בעל כשרות יכובד רצונו, כפי שנוהג המצב היום, הרי שעיקר הצעת החוק והחידוש הגדול בה הוא בנתינת מעמד משפטי מחייב לרצונו של חולה הנוטה למות שאיבד את הכרתו ואת כשרותו השכלית או הפיזית.

מי שנקבע לגביו כי הוא חולה הנוטה למות, וכן מי שמבקש להתוות את דרך הטיפול הרפואי בו, אם ייקבע לגביו בעתיד כי הוא חולה הנוטה למות ונופל להגדרת החוק שהוא יהיה חסר כשרות, הוא רשאי לקבוע בהנחיות רפואיות מקדימות הוראות לגבי הימנעות ממתן טיפול רפואי או הוראות בדבר הטיפול הרפואי שיינתן לו, אף אם אין להן הצדקה בנסיבות העניין לדעת הרופא האחראי.

הצעת החוק מאפשרת גם לאדם לייפות את כוחו של אדם אחר, נניח רעייתו או ילדיו, קל וחומר אדם שאינו קרוב לו, לתת ייפוי-כוח, ובהיותו חסר כשרות יקבע מיופה-הכוח את הדרך שבה יטופל או לא יטופל החולה.

הצעת החוק קובעת הוראות בדבר הדרכים שבהן יינתנו הנחיות רפואיות מקדימות או ייפוי-כוח, ובין השאר קובעת הוראות בדבר מסירת מידע רפואי לנותן הנחיות או ייפוי-הכוח. ככל שמדובר באדם שהוא חולה הנוטה למות, יימסר לו המידע על-ידי רופא מומחה. כן קובעת הצעת החוק הוראות בדבר דרך החתימה על ההנחיות או ייפוי-הכוח, לרבות חתימה על-ידי עדים.

בהצעת החוק קבועים נספחים שהם טפסים למתן הנחיות רפואיות מקדימות ולמתן ייפויי-הכוח שלפיהם יינתנו ההנחיות או ייפויי-הכוח. ההנחיות או ייפויי-הכוח יכול שיהיו מפורטים לגבי טיפולים מסוימים ומצבים מסוימים, ויכול שתינתן לפיהם הנחיה כללית להימנע מכל טיפול רפואי או לתת כל טיפול רפואי אפשרי.

ההנחיות הרפואיות המקדימות או ייפויי-הכוח יוכלו לעמוד בתוקפם לתקופה שלא תעלה על חמש שנים, שאז ניתן יהיה לחדשם אם ירצה הנותן בכך. ניתן לבטל או לשנות את ההנחיות בכל עת, בטפסים שגם הם מצורפים לחוק. ההנחיות הרפואיות המקדימות וייפויי-הכוח יכול שיירשמו במאגר מידע מרכזי, שיוקם על-ידי משרד הבריאות.

לפי הצעת החוק, הצוות הרפואי יהיה חייב לפעול לפי ההנחיות הרפואיות המקדימות או ייפויי-הכוח רק אם החולה הנוטה למות הוא חסר כשרות והוא סובל סבל משמעותי. סבל משמעותי יכול שייקבע על-ידי נותן ההנחיות או ייפויי-הכוח, ובהעדר קביעה כאמור, סבל משמעותי יהיה כאב או סבל שאדם סביר היה מוכן לעשות מאמץ ניכר כדי להימנע ממנו, אף אם הדבר כרוך בפגיעה משמעותית באיכות החיים או בתוחלת החיים.

הצעת החוק מטילה על הרופא האחראי את התפקיד של קביעת דרך הטיפול בחולה הנוטה למות שהוא חסר כשרות באופן הבא: הצעת החוק קובעת חזקה, כי אדם שמלאו לו 17 שנה כשיר לקבל החלטות בקשר לטיפול הרפואי למענו. הוצאת אדם מחזקת כשרותו תיעשה בהחלטות רפואיות של רופא אחראי, לפי ההסדרים הקבועים בהצעת החוק.

הצעת החוק קובעת בנוסף, כי חזקה על אדם שהוא רוצה להוסיף לחיות, וההסדרים שבהצעת החוק עוצבו כך שבכל מקרה של ספק תגבר החזקה כאמור, אלא אם כן הוכח אחרת. הוצאת אדם מחזקת הרצון לחיות תיעשה לגבי חולה הנוטה למות שהוא בעל כשרות על-פי הבעת רצונו המפורשת. לגבי חולה הנוטה למות שאינו בעל כשרות ומלאו לו 17 שנים - על-פי הנחיות רפואיות מקדימות או החלטה של מיופה-כוח. לשם כך קובעת הצעת החוק, כי רופא אחראי שקבע כי אדם הוא חולה הנוטה למות וכי הוא חסר כשרות, יברר במאגר המידע ובדרכים אחרות אם נתן החולה הנחיות רפואיות מקדימות או מינה מיופי-כוח. אם ימצא הנחיות או ייפוי-כוח, יפעל הרופא האחראי בהתאם להנחיות ובהתאם להוראות מיופה-הכוח. בהעדר כל אלה - על-פי החלטת הרופא האחראי, שתתקבל בהתחשב בהצהרה מפורשת של אדם קרוב משפחתית או רגשית לחולה הנוטה למות, המכירו היטב על יסוד קשר רצוף ומתמשך, ולפיה חולה הנוטה למות אינו רוצה להוסיף ולחיות. בהעדר הצהרה כאמור, יתחשב הרופא בעמדת האפוטרופוס של החולה הנוטה למות, שהוא אדם קרוב ככל שישנו.

הצעת החוק קובעת, כי לחולה הנוטה למות זכות לקבל טיפול רפואי חריג להצלת חייו, אף אם לדעת הרופא האחראי אין לטיפול הצדקה בנסיבות העניין, וזאת בכפוף להסדרים הנהוגים במערכת הציבורית של הבריאות בישראל.

הצעת החוק קובעת, כי לחולה הנוטה למות שהוא בעל כשרות זכות שיכבדו את רצונו ויימנעו מכל טיפול רפואי בו. האמור חל על כל טיפול רפואי, לרבות טיפולים נלווים במחלות שאינן קשורות לבעייתו הרפואית חשוכת המרפא ולרבות מתן מזון ונוזלים. עם זאת קובעת הצעת החוק, שעל המטפלים לעשות מאמץ סביר לשכנע את החולה לקבל טיפולים נלווים כאמור.

לעומת זאת, לעניין חולה הנוטה למות שנקבע לגביו כי הוא חסר כשרות, ואשר סובל סבל משמעותי, יכבדו את רצונו להימנע מטיפול רפואי בו רק בכל הקשור לבעייתו הרפואית חשוכת המרפא, אך לא בקשר לטיפול הנלווה כאמור. עם זאת, לגבי חולה הנוטה למות שהוא כבר בשלב הסופי, קרי שנקבע לגביו כי תוחלת חייו איננה עולה על שבועיים, גם אם יקבל טיפול רפואי, יכובד רצונו להימנע מכל טיפול רפואי נלווה, למעט מתן נוזלים, אלא אם מתן הנוזלים יגרום לסבל או לנזק.

ההסדרים האמורים בדבר מתן טיפול נלווה נדונו ארוכות בוועדה המשותפת, והם מבטאים את האיזון העדין שגובש בין ערך האוטונומיה של החולה, לקבוע איזה טיפול יינתן לו, לבין ערך קדושת החיים, בהתחשב במצבו של החולה חסר הכשרות, מידת סבלו, היותו חסר ישע, חוסר יכולתו להביע את רצונו הקונקרטי והיותו נברא בצלם אלוהים.

לפי הצעת החוק, יוקמו ועדות מוסדיות במוסדות הרפואיים השונים ובקופות-החולים, שיורכבו מאנשי מקצוע בתחומי הרפואה, העבודה הסוציאלית, הסיעוד, האקדמיה או האתיקה, משפט ואנשי דת, שיהיו מוסמכות להכריע במקרים שבהם קיימת מחלוקת לגבי הטיפול הרפואי בחולה הנוטה למות בין הנוגעים בדבר, במקרים שבהם מבקשים לחלוק ולהשיג על החלטת רופא אחראי ובמקרים שבהם מתעורר ספק כיצד לנהוג בחולה.

כן מוצע להקים ועדה ארצית, שתשמש ערכאת ערעור על הוועדות המוסדיות ותדון גם במקרים המורכבים והבעייתיים במיוחד, או בנושאים עקרוניים שהוועדות המוסדיות יבחרו להעביר אליה.

הצעת החוק קובעת הסדרים מיוחדים לעניין טיפול בקטין – אדם שטרם מלאו לו 17 שנים – שהוא חולה הנוטה למות, ולעניין חסוי – אדם שאינו מסוגל לדאוג דרך קבע לענייניו ושהיה כזה בטרם הפך להיות חולה הנוטה למות.

הצעת החוק נותנת תוקף לרצונם של קטין וחסוי המבקשים להאריך את חייהם בכל מצב. ההצעה קובעת הסדרים במקרה של חילוקי דעות בין האחראים לקטין או לחסוי, וביניהם לבין הרופא האחראי. מתוך הרצון לגונן על קטינים וחסויים, קובעת ההצעה כי במחלוקות תכריע בעניין ועדה מוסדית, אשר תשקול גם את טובת הקטין או החסוי ותוכל להכריע לפיה.

אדוני היושב-ראש, רבותי חברי הכנסת, סוגיית כיבוד רצונו של האדם הנוטה למות לעניין אי-מתן טיפול רפואי היא בעייתית במיוחד בכל הנוגע להפסקה של טיפול רפואי רציף, דוגמת ניתוק אדם ממכונת הנשמה. הצעת החוק איננה מתירה עשיית פעולה אקטיבית שתוצאתה קרוב לוודאי היא גרימת מוות, גם אם המעשה נעשה מתוך חמלה ולבקשת החולה הנוטה למות.

בהתאם לזאת, הצעת החוק איננה מתירה הפסקת טיפול רפואי רציף, ואולם הצעת החוק מכירה ומתירה באפשרות שטיפול רפואי שלפי מהותו הינו רציף יתוכנן מראש, באמצעים טכנולוגיים מתאימים, להינתן כטיפול רפואי מחזורי, כך שניתן יהיה להימנע מחידושו של הטיפול.

באופן זה, דובר בדיוני הוועדה על פיתוח טכנולוגי של מכונת הנשמה, שאליה יחובר טיימר, מה שנקרא בעגה הסלנגית "שעון שבת", כך שפעולת ההנשמה תופסק מעת לעת, וניתן יהיה שלא לחדש את פעולת ההנשמה בהתאם לרצונו של החולה הנוטה למות, כפי שנקבע לפי הוראת הצעת החוק. הצעת החוק מחייבת הכנסת מכונות מעין אלה למערכת הבריאות, אחרי שיוכרו על-ידי משרד הבריאות, כדי לאפשר ביצוע בפועל של ההסדרים שבהצעת החוק, ככל שנוגע לטיפולים רציפים.

אדוני היושב-ראש, רבותי חברי הכנסת, אני מבקש לברך את חברי ועדת-שטיינברג ששקדו זמן רב על גיבוש הצעת החוק הממשלתית, ובמיוחד את יושב-ראש הוועדה, פרופסור אברהם שטיינברג, שנמצא ביציע האורחים, ואשר ליווה לצדי את כל תהליך החקיקה. יחד אתו נמצאים חברי הוועדה פרופסור צ'רלס ספרונג, הרב ד"ר מרדכי הלפרין, עורך-הדין לוי, נציג היועץ המשפטי של קופת-חולים, עורך-הדין אדי וייס, היועץ המשפטי למשרד הרווחה, עורכת-הדין טלי שטיין ממשרד המשפטים, ד"ר מיכאלה ברקוביץ העוסקת בנושא וליוותה אותנו, ד"ר מיכאל ויגודה ממשרד המשפטים ועורכת-הדין טליה אגמון ממשרד הבריאות.

יחד עם חברי הוועדה אני רוצה לברך את הפעילות והנציגות של עמותת ליל"ך שנמצאות כאן ועוסקות בנושא החוק ועזרו מאוד בתקופת החקיקה, ואנחנו רואים חובה לעצמנו לברך גם את חברות הכנסת לשעבר, חברת הכנסת תמר אשל וחברת הכנסת ענת מאור, שליוו את עבודת הוועדה.

כמו כן אני רוצה לברך את חברי הכנסת מיכאל איתן, רומן ברונפמן, רשף חן ורוני בריזון, יוזמי הצעות החוק הפרטיות, שהסכימו למזגן עם הצעת החוק הממשלתית. כמובן אני רוצה לברך את כל סגל הוועדה המשותפת, את הייעוץ המשפטי בראשות היועצת המשפטית יהודית וסרמן, שעשתה עבודה רבה, אינטנסיבית, יעילה, שוטפת וקשה, וכמובן מנהלת הוועדה, גברת וילמה מאור, וכל סגל הוועדה שהיה עמנו ועזר לנו.

אני קורא לחברי הכנסת לקבל את הצעת החוק. כמובן יש הסתייגויות לדיבור ויש הסתייגות של חבר הכנסת גפני שאני קורא לשלול, ואם הוא יעלה - אני אבקש להשיב על ההסתייגויות.

היו"ר ראובן ריבלין:

תודה רבה לחבר כנסת יהלום. גם אנחנו מוצאים לנכון פעם נוספת לברך אותו על עבודתו המסורה והבלתי-נלאית בכל אותם נושאים שעבד עליהם בכנסת הזאת. תבוא עליו הברכה, וכמובן על כל החברים והאזרחים היקרים שהוא ציין. חברת הכנסת מאור, הימצאותך פה מיטיבה עמנו.

יש שני מסתייגים, ואחד מהם הוא אחד מיוזמי החוק. חוק זה, שהוא חוק חשוב, היוזמה להבאתו היא של חברי הכנסת מיכאל איתן, רומן ברונפמן, רשף חן ורוני בריזון. אחד המסתייגים הוא רשף חן, המבקש הסתייגות לדיבור, דבר מקובל, והוא יוכל לאפשר לאחד מהיזמים לברך לאחר קבלתו. יש שתי הסתייגויות ענייניות של חבר הכנסת גפני, אני אאפשר לכל אחד עשר דקות במידת הצורך.

אני צריך לקבל אורחים מאוסטרליה, לכן אצא ללשכתי ואבוא לכאן כאשר תצביעו, כי אני רוצה להשתתף בהצבעה זו. חבר הכנסת עבד-אלמאלכ דהאמשה יחליף אותי כסגני. חבר הכנסת רשף חן, ואחריו - עשר דקות לרשות חבר הכנסת גפני.

רשף חן (שינוי):

אדוני היושב-ראש, חברי חברי הכנסת, החוק הזה הוא חוק יקר ללבי באופן מיוחד, מפני שהרקע להצעת החוק הפרטית שהגשתי הוא התיק האחרון שטיפלתי בו כעורך-דין לפני שנבחרתי לכנסת. זה היה מקרה של אשה שלא רצתה לעבור את החוויה המשפילה לטעמה, ואגב, גם לטעמי, של להיות מחוברת למכונות ההנשמה. היא רצתה להיזכר בעיני קרוביה ולראות את עצמה בשלב שבו היא קיבלה את ההחלטה, כאדם בריא, שולט בעצמו במעשיו, בגורלו, אדם שהביטוי כבוד האדם מתאים למצבו.

מבוקשה לא ניתן לה מפני שהחוק הזה עדיין לא היה בתוקף. היא היתה עומדת בתנאי החוק כי היא היתה במצב סופני. הנהלים של משרד הבריאות בעניין הזה לא הספיקו, ולקח למערכת, שפעלה בתום-לב וללא כל כוונת זדון, זמן שבו כבודה של האשה הזאת נרמס, בניגוד לרצונה, בניגוד למבוקשה, והיא נאלצה לבלות שבועות מספר מחוברת למכשירי הנשמה בניגוד לרצונה, ולאחר מכן היא נפטרה בלי שניתן לה מבוקשה - להתנתק ממכשירי ההנשמה.

זה לא צריך להיות כך, חבר הכנסת גפני, מפני שיש ערכים שונים, ואנשים שונים נותנים לערכים שונים משקל שונה, ואף אחד מאתנו לא רשאי לבוא ולומר: הערך שלי גבוה משלך. ערך החיים הוא ערך וערך כבוד האדם הוא ערך, ואם אתה רוצה לתת לערך החיים משקל גבוה ואולי מוחלט, זו זכותך, אבל אם אני רוצה לתת לערך כבוד האדם שלי ערך גבוה ואולי מוחלט, זו זכותי, וכפי שלי אין זכות להתערב בערכים שלך, לך אין זכות להתערב בערכים שלי.

החוק הזה הוא לא החוק שהייתי רוצה לראות, מפני שהוא לא הולך את כברת הדרך שלטעמי צריך ללכת. אני אומר לך משהו באופן אישי, אני לא רוצה להיות צמח, אני  מעדיף למות מאשר להיות צמח, וגם אם יש סיכוי סטטיסטי קטן שיקרה נס ואתעורר, אני מוותר על הכבוד. אני רוצה להיות אדם שכבוד האדם מתאים לתיאורו.

זו זכותי, זו בחירתי, אתה יכול להסכים אתה או לא להסכים אתה, אני אפילו לא אתווכח אתך מפני שהוויכוח הזה לא במקומו. אתה תבחר את בחירותיך ואני את בחירותי. החוק הזה לא נותן פתרון לאדם שלא רוצה להיות במצב של צמח, אבל זה חלק מהפשרה שהחוק הזה מבטא.

חבר הכנסת גפני, כאן מידה של טרוניה כלפיך. החוק הזה מבטא אולי את אחד התהליכים היפים ביותר שראיתי בכנסת הזאת, של הידברות אמיתית בין זרמים שונים, בין דעות שונות, בין ערכים שונים, וניסיון אמיתי וכן, שעליו אני רוצה לברך את חבר הכנסת יהלום, לאזן בצורה הוגנת, בצורה סבירה, בצורה מתחשבת, בצורה מכובדת, בין הדעות השונות והערכים השונים.

הניסיון הזה צלח ובוועדה נחקק חוק ראוי, שמאזן – הוא לא נותן את כל מה שאני רוצה והוא גם לא נותן את כל מה שאתה רוצה. היתה הסכמה רחבה מאוד בוועדה, ועכשיו אתה בא עם הסתייגות שהמשמעות האמיתית שלה היא עיקור החוק הזה מכל תוכן אמיתי. בעצם אתה כופר בזכותו של אדם לבוא ולומר: די, לפחות כשכבר ברור שאני סופני, כשכבר ברור לגמרי שאני הולך למות, תחסוך ממני את החוויה המבזה, המשפילה, הכואבת; תחסוך ממני, תחסוך ממשפחתי. אני לא רוצה. באיזו זכות אתה בא ואומר: לא,  אני, בשם הערכים הדתיים, המוסריים - אבל שלך, לא שלי - באיזו זכות אתה בא ומבקש להתערב בבחירה של אנשים בעניין הזה? אני ממש מבקש ממך ומציע לך לחזור בך מההסתייגות שלך. תודה רבה.

היו"ר עבד-אלמאלכ דהאמשה:

תודה רבה לחבר הכנסת רשף חן. יעלה ויבוא חבר הכנסת גפני וינמק גם הוא את הסתייגויותיו לחוק, ומן הסתם יענה גם על דבריו של חבר הכנסת רשף חן.

משה גפני (דגל התורה):

אדוני היושב-ראש, אני מכבד את חבר הכנסת רשף חן ולכן אני אשיב על  הדברים שאמר. אני גם מציע שלא תטעה את מליאת הכנסת - החוק איננו נותן מענה או שבעצם כן נותן מענה לאותו מקרה שעליו דיברת.

לפני כן אני רוצה לומר, אדוני היושב-ראש, רבותי חברי הכנסת, נעשתה כאן עבודה של כמה שנים, של ועדה ממשלתית בראשותו של פרופסור אברהם שטיינברג.

היו"ר עבד-אלמאלכ דהאמשה:

חבר הכנסת גפני, אני מניח שהתכוונת שרשף חן לא יטעה את הכנסת.

משה גפני (דגל התורה):

כן. אמרתי אחרת?

היו"ר עבד-אלמאלכ דהאמשה:

בעצם פנית אלי ואמרת את הדברים ברצף, ובפרוטוקול זה משתקף כאילו אני רציתי להטעות את הכנסת.

משה גפני (דגל התורה):

יודעים שאני מדבר מהר. אדוני היושב-ראש, ברשותך, אני רוצה לתקן את מה שאמר חבר הכנסת רשף חן. אני אעשה את זה בהמשך הדברים, פשוט ביקשתי את רשותך, אדוני היושב-ראש.

אני רוצה לשבח מאוד את עבודת הוועדה, שעשתה עבודה רצינית, יסודית, בנושא מאוד עקרוני, מאוד ערכי, מאוד הלכתי, מאוד מוסרי. אני זוכר את ההתלבטות שהיתה בכנסות קודמות בשאלה אם הכנסת צריכה, חייבת או רצוי שהיא תתערב בדברים שממש נוגעים לזכותו ולרצונו גם של החולה וגם של הרופא.

יש מעלה גדולה בחוק הזה, מעלה גדולה. המעלה היא שהכנסת אומרת, כנבחרת הציבור, מה המדינה – ואני רוצה לדבר על החלק של המדינה היהודית –  מתירה לעשות ומה היא אוסרת לעשות בנושא כל כך מורכב, ולא להשאיר את ההחלטות בעניין הזה, כפי שהתחיל להתרחש במדינת ישראל, כאשר בעצם גורמים אחרים התחילו לקבל החלטות, למשל בית-המשפט. בית-המשפט, שאין לו ידע מקצועי בעניין הזה, התחיל לקבל החלטות – מה כן, מה לא. מקרים יותר חמורים – רופא כלשהו קיבל החלטה אם הוא כן ממשיך את חייו של החולה, איננו ממשיך את חייו של החולה.

כאשר יושבת ועדה מקצועית ועוסקת בעניין הזה, אני רואה חשיבות רבה מאוד לכך שהכנסת מקבלת חוק - אם היא תקבל - שמסדיר את העניין הזה ולא מאפשרת לבית-המשפט להתערב בכך. מבחינתי זו תופעה מאוד מאוד חשובה. בית-המשפט, עם כל הכבוד לו, אין לו הידע המקצועי בזה, אין לו היכולת, וההחלטות שלו אינן החלטות רצויות. הכנסת הזאת נדרשת לקבל החלטה, ואני חושב שמבחינתי זו החלטה טובה. לא משנה איזו החלטה תקבל, אבל  זו החלטה טובה. הכנסת צריכה להחליט כאשר גורמים אחרים מתערבים בדברים הללו.

אדוני היושב-ראש, היהדות היא דת שקדושת החיים בה היא מעל לכול. היהדות קובעת שמחללים את היום הקדוש ביותר לעם היהודי, את יום הכיפורים, על ספק פיקוח נפש. בחוק שעליו אנחנו מדברים, ההבדל שיהיה בין הטוב לרע הוא כחוט השערה, מכיוון שאם נקבל את מה שניסה לייצג כאן חבר הכנסת רשף חן, היום יבוא אדם ויגיד: אני לא רוצה סבל, ומכיוון שאני לא רוצה סבל, תהרגו אותי. ומחר, בגלל שלמישהו אין מצב רוח או שהוא נכנס לדיכאון, הוא יבקש להרוג אותו. אנחנו עלולים, בטיעונים מהסוג הזה, להידרדר לחברה שתהיה חברה ברברית.

היו"ר עבד-אלמאלכ דהאמשה:

כלומר, להתיר התאבדות.

משה גפני (דגל התורה):

כן, כל דבר, גם להתיר התאבדות. אני כבר לא מדבר על התאבדות, הרופא יהרוג אותו. הוא יבוא לעובדת הסוציאלית ויגיד: חזרתי הביתה ולא הולך לי לא בעבודה ולא בבית ולא עם הילדים, אני מבקש שתזריקו לי זריקה ותהרגו אותי. הרי אם הגישה הזאת היא גישה מתורבתת, היא גישה נכונה, היא גישה שעלולה להתקבל – והיא לא תתקבל מכיוון שזה לא החוק - אנחנו עלולים להידרדר ובשם כבוד האדם להיות חברה - אנחנו מדברים על חוק שהמדינה מקבלת, לא על מצב של אדם פרטי בינו לבין הרופא, שהרופא נשבע בשבועת הרופאים שאין הבדל אצלו, לא מצבו של החולה, לא דתו של החולה, לא מינו של החולה - הוא נדרש כרופא להציל את חייו.

אני חייב לציין שהוועדה היתה ערה מאוד, עם כל הרגישות לשאלות העקרוניות הללו -  ואני לא מדבר בתור איש הלכה, אבל נדמה לי שמבחינה הלכתית אולי הרוב המוחלט מעוגן באופן כזה או אחר בהלכה. אני לא אוכל לתמוך בחוק, מכיוון שהוא לא מעוגן על-פי כל פוסקי ההלכה, אבל אני סבור שהחוק הוא חשוב.

הגשתי שתי הסתייגויות, אדוני היושב-ראש. הסתייגות אחת היא עקב ההתלבטות הקשה שיש לי בעניין, מתי – ושוב, לא מדובר על להרוג. אני מציע לקרוא את החוק לפני שמדברים עליו, לא מדובר על להרוג, אלא דברים מאוד מאוד מסויגים מבחינת העניין הזה. אני סברתי ש"חולה הנוטה למות" בהגדרתו - שישה חודשים זה הרבה זמן. אני סברתי שחודש הוא הזמן המספיק. אני סבור כך גם עכשיו. אני מניח שהכנסת לא תקבל את הסתייגותי, אבל סברתי כך.

יש לי הסתייגות שנייה, העליתי אותה גם בוועדה ויושב-ראש הוועדה, חבר הכנסת שאול יהלום,  קיבל אותה, אבל לא באופן  מושלם. שימו לב, בסעיף 45, רבותי חברי הכנסת, אדוני היושב-ראש, אנחנו מדברים על ועדה מוסדית, שבשעה שיש מחלוקות שונות  – אם יש הגדרה של חולה הנוטה למות במקרה הספציפי הזה, כן או לא. בחוק המקורי היה שיהיה רופא בוועדה המוסדית – שזה ברור, אחות – וגם זה ברור, עובדת סוציאלית – וגם זה ברור. מכאן ואילך יש כאלה שלא הבנתי למה הם בוועדה המוסדית. כתוב "איש אקדמיה". נדמה לי שאיש אקדמיה הכוונה לסטודנט. מה זה איש אקדמיה? שלומד פילוסופיה.

רשף חן (שינוי):

איש אקדמיה מומחה בתחום - - -

משה גפני (דגל התורה):

כן, הבנתי. סטודנט, אפילו מרצה.

רוני בריזון (שינוי):

- - -

משה גפני (דגל התורה):

אני דמגוג?

רוני בריזון (שינוי):

לא, חלילה - - -

משה גפני (דגל התורה):

למה, תקראו את החוק, רבותי. מה, לא למדתם בבית-ספר חרדי? בבית-ספר חרדי לומדים לקרוא בלי נקודות. אצלנו בהבנת הנקרא - - -

מל פולישוק-בלוך (שינוי):

- - -

משה גפני (דגל התורה):

די, סתם. אני חוזר בי. אני לא רב עם שינוי. אתם יודעים, בימים האחרונים הפסקתי לריב אתם. אתם לא רלוונטיים, אני לא רב יותר על זה.

על כל פנים, איש אקדמיה, הוא אחד מחברי הוועדה המוסדית. והבא אחריו הוא משפטן. אם איני טועה, אדוני היושב-ראש, משפטן – הכוונה לעורך-דין.

היו"ר עבד-אלמאלכ דהאמשה:

או שלמד משפטים.

משה גפני (דגל התורה):

אנחנו עוסקים בוועדה מוסדית.

רשף חן (שינוי):

משפטן הכשיר להיות שופט מחוזי.

משה גפני (דגל התורה):

כשיר, כשיר, אבל אנחנו מדברים על עורך-דין. נכון, בריזון?

רשף חן (שינוי):

אתה יודע, אלוהים נמצא בפרטים.

משה גפני (דגל התורה):

על מה דנה הוועדה המוסדית, רבותי חברי הכנסת? הוועדה דנה על הדברים הכי ערכיים, הכי מוסריים. הרי לא דנים פה על דבר משפטי, לא דנים על פילוסופיות, דנים על מחלוקות שיורדות לשורשו של עניין בתחום האתיקה המוסרית. בין רצח לבין לא להאריך את סבלו של אדם, של חולה הנוטה למות - - -

רשף חן (שינוי):

מה זה קשור לפילוסופיות?

משה גפני (דגל התורה):

ואני סברתי, שעוד לפני שאנחנו מתחילים לדבר על כל מיני חברים אחרים, חייב להיות איש דת.

קריאה:

- - -

משה גפני (דגל התורה):

אתם רוצים לתת לי לדבר או החלטתם להפריע לי?

היו"ר עבד-אלמאלכ דהאמשה:

אומנם יש, אבל לא באופן מוחלט. "ככל שניתן". מה זה "ככל שניתן"?

משה גפני (דגל התורה):

אם הם לא יפריעו לי אני אסביר. לא, מפני שאם הם מפריעים לי אני מתבלבל.

היו"ר עבד-אלמאלכ דהאמשה:

אני אשמור עליך ואגן על זכותך להסביר.

משה גפני (דגל התורה):

אני מודה לך, אדוני היושב-ראש.

רשף חן (שינוי):

- - -

משה גפני (דגל התורה):

על כל פנים, על-פי החוק שהתקבל בעקבות הסתייגותי, בוועדה המוסדית הרגילה, מדובר על איש דת באופן מוחלט, ויתקן אותי יושב-ראש הוועדה אם אני טועה. איש דת, הכוונה, אם החולה הוא יהודי - מדובר על רב; אם החולה הוא מוסלמי – מדובר על איש דת מוסלמי; אם הוא נוצרי – כנ"ל. על זה מדובר. אלא שמשום-מה כאשר מדובר בהמשך על ועדה מוסדית דחופה, יש מקרה שבו צריך בדחיפות לכנס את הוועדה המוסדית מסיבות המנויות בחוק או שיש צורך חיוני בדבר הזה, שם לא חייב להיות איש דת. במקום איש דת יכול להיות איש אקדמיה, סטודנט או מרצה לפילוסופיה - -

רשף חן (שינוי):

לא חייב - - -

משה גפני (דגל התורה):

- - במקום איש דת שמחזיק על כתפיו את המוסר היהודי - אני מדבר על היהדות, אבל אפשר לומר את זה על כל דת אחרת – שמדבר על המוסר היהודי, הוא לא יהיה בוועדה. יכול להיות איש אקדמיה, סטודנט, יכול להיות משפטן, עורך-דין - - -

רשף חן (שינוי):

סטאז'ר.

משה גפני (דגל התורה):

לא אמרתי. משפטן, כתוב.

רוני בריזון (שינוי):

איש דת, אני לא אמרתי: בחור ישיבה.

משה גפני (דגל התורה):

נכון, אני גם לא אמרתי. אני אומר: איש דת, אני אומר: רב.

רוני בריזון (שינוי):

אתה אומר.

אילן שלגי (שינוי):

רב רפורמי זה בסדר?

היו"ר עבד-אלמאלכ דהאמשה:

חברי הכנסת, אני מבקש לאפשר למר גפני לסיים את הסתייגותו.

משה גפני (דגל התורה):

אני עומד על העניין הזה.

אילן שלגי (שינוי):

רב רפורמי זה בסדר?

משה גפני (דגל התורה):

חבר הכנסת שלגי, אני הרי לא רוצה לריב אתכם, אתה יודע.

אילן שלגי (שינוי):

לחולה יהודי רפורמי, למה לא להזמין רבה רפורמית?

חיים אורון (מרצ-יחד):

הם בשני מנדטים רוצים לעלות; אתם בשלושה מנדטים רוצים לעלות. די - - -

משה גפני (דגל התורה):

א. אנחנו עלינו לשישה מנדטים - - -

חיים אורון (מרצ-יחד):

- - - מה אתם רוצים?

מל פולישוק-בלוך (שינוי):

- - -

היו"ר עבד-אלמאלכ דהאמשה:

חבר הכנסת אורון, אצל גפני זה תמיד קבוע, לא עולים ולא יורדים.

משה גפני (דגל התורה):

לא, עולים לשישה.

חבר הכנסת חיים אורון, אני פונה אליך. אנחנו עוסקים בסוגיה הקשה, המורכבת והעקרונית הזאת מהכנסת השתים-עשרה, לפני שהחברים הנכבדים הגיעו. אנחנו עוסקים בעניין הזה, אנחנו מתלבטים בזה יחד, כל אחד עם השקפת עולמו. עוסקים בנושאים הכי רגישים שקיימים בחברה. הכי רגישים. אני לא יודע למה אתם מלגלגים על העניין. אני חושב שיש רבים מאוד בארץ הזאת מכל הדתות – אבל אני יכול לדבר בשם היהודים – שרוצים שכאשר דנים על המשך חייו של חולה הנוטה למות, על איש בלי הכרה, הוא רוצה שחוץ מהרופא והאחות והעובדת הסוציאלית גם רב יהיה שותף לקבלת ההחלטה.

אדוני היושב-ראש, אני מבקש את תמיכת חברי הכנסת בהסתייגות שלי לסעיף 45, דבר מאוד מאוד חיוני. זה גם נותן שקט נפשי לאותו חולה הנוטה למות ולבני משפחתו, שבהחלטה בעניין הזה, הכל-כך גורלי, מלבד הרופא ומלבד האחות שנמצאים שם, מלבד העובדת הסוציאלית – נמצא גם איש דת. אני מבקש את תמיכת הכנסת בהסתייגות הזאת, אף שכפי שאמרתי, בגלל הסיבות ההלכתיות, אף שאני חושב שהחוק חשוב – לא אוכל לתמוך בחוק הזה. תודה רבה.

היו"ר עבד-אלמאלכ דהאמשה:

תודה רבה לחבר הכנסת גפני. יעלה ויבוא יושב-ראש הוועדה המשותפת, חבר הכנסת שאול יהלום, אשר הציג את החוק. הוא יענה למסתייגים.

שאול יהלום (יו"ר הוועדה המשותפת):

אדוני היושב-ראש, רבותי חברי הכנסת, חבר הכנסת דהן, מזל טוב לנישואי הבת אורית. בניה ובנותיה של הבת אורית, נכדיך, שיבואו לעשות חקירה בעוד כך וכך שנים, צריכים לדעת את הדברים - - -

נסים דהן (ש"ס):

יספרו להם שאבא שלהם היה מעורב.

שאול יהלום (יו"ר הוועדה המשותפת):

אדוני היושב-ראש, רבותי חברי הכנסת, כפי שאני מבין, חבר הכנסת רשף חן יוריד את הסתייגויותיו, ואינני חייב להשיב על ההסתייגויות - מה שנקרא אצלנו לרשות הדיבור. אני רואה חובה לעצמי להשיב על ההסתייגות של חבר הכנסת גפני, שדיבר בשם הדת, היהדות, האנושיות.

חבר הכנסת גפני, קודם כול אני עונה על הסתייגותך לגבי הוועדה המוסדית. אני מחזיק בידי את הדוח – הצעת חוק החולה הנוטה למות. עם כל הכבוד, זו הצעת חוק שכל מה שהתקבל בה התקבל בקונסנזוס; וחתומים עליה אנשי דת, רבנים. יותר מזה, היתה בוועדה הזאת ועדת משנה הלכתית: הרב יעקב אריאל, יושב-ראש, ד"ר מנחם ברייר, הרב ד"ר מרדכי הלפרין, הרב יעקב וינר, הרב שמואל פנחסי, הרב שבתאי רפפורט והרב ד"ר יגאל שפרן. בוועדה השתתפו הרבנים שטיינברג והלפרין, הם לא פחות שומרים – ואינני רוצה לומר "אני הקטן" – על ערכי היהדות.

משה גפני (דגל התורה):

שיבחתי אותם.

שאול יהלום (יו"ר הוועדה המשותפת):

תקשיב לי רגע.

משה גפני (דגל התורה):

אבל שיבחתי אותם.

שאול יהלום (יו"ר הוועדה המשותפת):

בתוך הנושא הזה, בתוך ההצעה של הקונסנזוס כתוב במפורש: הוועדה האתית המוסדית רשאית להסמיך הרכב מצומצם מתוכה שידון במקרים קונקרטיים – אנחנו אפילו לא אמרנו "קונקרטיים", אנחנו החמרנו, ובחוק שלנו כתבנו "דחופים" – כאשר יש צורך ובהרכב המצומצם חייב להיות רופא ועוד שניים מבין החברים הבאים: משפטן, אתיקאי, איש דת. זאת אומרת, גם רשות - - -

היו"ר עבד-אלמאלכ דהאמשה:

הוא רוצה בין אלה גם רב, זה כל העניין. הרב גפני, יותר נכון.

משה גפני (דגל התורה):

אסור לי לבקש את זה?

שאול יהלום (יו"ר הוועדה המשותפת):

רגע, תרשה לי רגע, עוד לא דנים בהסכם עודפים, תן לי להשיב לך.

על מה מדובר? בוועדה המוסדית שצריכה לדון בכל הנושאים החשובים יש איש דת, יש רב או איש דת לפי דתו של אותו אדם - -

משה גפני (דגל התורה):

אמרתי את זה.

שאול יהלום (יו"ר הוועדה המשותפת):

- - ועל כך אתה ראוי לכל התשבחות שתמכת בעניין הזה בוועדה. עכשיו, מדובר במקרה דחוף, שצריך אולי בתוך חצי שעה לתת תשובה אם לחבר את שעון השבת בחזרה או לא. באים ואומרים: אל תיתנו לשום אדם וטו, גם לרופאים לא נותנים וטו. יש חמישה רופאים בוועדה, רק אחד צריך להיות. ואם יש עובדת סוציאלית הוא לא חייב להיות, אנחנו נותנים כאן רשות. אומרים: רופא אחד מתוך הוועדה שיש בה שלושה רופאים ועוד רביעי שאינו – אחד מבין אחות, עובד סוציאלי או פסיכולוג, לא מחייבים אחד מהם. ואחר כך אנחנו אומרים: גם רב, אבל רשות – איש אקדמיה או רב.

זאת אומרת, אדוני אומר שהאדם היחיד מכל חברי הוועדה המוסדית שהשתתפותו תהיה חובה צריך להיות הרב. ואם הרב באותה תקופה עורך חופה וקידושין, או הרב באותה תקופה נמצא בבית-הדין הרבני ואינו יכול לצאת באמצע דיון כי ההסעה עוד לא הגיעה – לא נאפשר לו, כי הוא חייב; ואותו אדם - ננתק אותו או נחבר אותו שלא על-פי החלטה? צריך להיות מינימום של היגיון - - -

משה גפני (דגל התורה):

- - - לפי התקנון, אדוני היושב-ראש.

שאול יהלום (יו"ר הוועדה המשותפת):

- - - במקרה הדחוף הזה אני רואה הצדקה שאיש הדת יהיה רשות.

משה גפני (דגל התורה):

מצדי שיהיה רב מהאיחוד הלאומי.

נסים דהן (ש"ס):

אני רוצה רב של שינוי.

רוני בריזון (שינוי):

יש לי כמה מועמדים.

שאול יהלום (יו"ר הוועדה המשותפת):

עכשיו להסתייגות הראשונה, נקרא לזה. אדוני בא ואמר - זו הסתייגות רבת משמעות, היא למעשה מוציאה את כל החוק מעיקרו. כל החוק דן בחולים של שישה חודשים, שלפי ההשקפה הרפואית והמדע נוטים למות בתוך שישה חודשים. אומר אדוני חבר הכנסת גפני, נצמצם את זה לחודש אחד. כל אחד מבין על מה מדובר - כמעט שלא יהיו אנשים שהחוק הזה יחול עליהם.

אני קובע כאן שאין שום בסיס הלכתי יהודי לדבריו של חבר הכנסת גפני.

רוני בריזון (שינוי):

אוי-וויי, אין בסיס הלכתי? געוואלד.

משה גפני (דגל התורה):

לפי המפד"ל, מה אפשר לעשות?

היו"ר עבד-אלמאלכ דהאמשה:

עכשיו תראו איזו שמחה יש בשינוי. כולם שמחים.

משה גפני (דגל התורה):

תראה מה קרה לאיש מפד"ל.

שאול יהלום (יו"ר הוועדה המשותפת):

רוני בריזון, הרי פעם היית חובש כיפה, נכון? תאר לך שלפי דבריך רוני בריזון, בגלגולו הראשון, או הכי גרוע, אחיו, מיכאל בריזון, היו יכולים בגלגולם הראשון - אחיו עדיין חובש כיפה - להשתתף לפי דבריך כאנשי דת. הם עוד היו מציגים את הכול כאנשי דת.

רוני בריזון (שינוי):

בוודאי, וגם היום אנחנו יכולים.

שאול יהלום (יו"ר הוועדה המשותפת):

אוי ואבוי.

רוני בריזון (שינוי):

הוא עוד זוכר אותך מהספסל ליד.

שאול יהלום (יו"ר הוועדה המשותפת):

נכון. כל גדולי הפוסקים, חבר הכנסת גפני, אם תיקח לפני כמה מאות שנים את רבי שלמה לוריא, הרש"ל, או את הרב קוק, הרב הראשי הראשון לארץ-ישראל, או את הרב משה פיינשטיין, הם אומרים שכאשר אנחנו מגדירים מה פירוש החולה הנוטה למות, שמותר לעשות את הדברים שאנחנו קובעים, הם אומרים: זהו חולה שההגדרה לגביו היא, שהוא מפסיק את חייו אחרי י"ב חודש, שנה. הוועדה באה ואמרה, לדידך: אני מחמירה. נכון שהיום הזה של השנה יכול להיות שיהיה טעות ואז הוא נופל מחיי שעה לחיי עולם, ולכן נרד ל-50%, רק לחצי שנה. קבענו חצי שנה, אבל בשום מקום בפסיקה לא כתוב חודש. מאיפה אתה ממציא את זה?

משה גפני (דגל התורה):

אני לא יכול להשיב על-פי התקנון, אחרת הייתי משיב.

שאול יהלום (יו"ר הוועדה המשותפת):

לכן אני מבקש לדחות את שתי ההסתייגויות ולקבל את החוק ללא הסתייגויות. תודה רבה, אדוני.

משה גפני (דגל התורה):

אדוני היושב-ראש, אני יכול להשיב על-פי התקנון?

היו"ר עבד-אלמאלכ דהאמשה:

לא, אתה לא יכול, אדוני חבר הכנסת גפני. היו לנו שני מסתייגים. חבר הכנסת רשף חן, אתה עומד על ההסתייגויות שלך?

רשף חן (שינוי):

לא.

היו"ר עבד-אלמאלכ דהאמשה:

מסיר אותן. תודה רבה. חבר הכנסת גפני, אתה לא מוריד את ההסתייגויות, את שתיהן?

משה גפני (דגל התורה):

לא.

היו"ר עבד-אלמאלכ דהאמשה:

אם כך, נעבור להצבעה בקריאה שנייה על הצעת חוק החולה הנוטה למות, התשס"ו-2005. נא להצביע על שם החוק ועל סעיפים 1-7 ועד בכלל כהצעת הוועדה.

הצבעה מס' 5

בעד סעיפים 1-7 - 24
נגד - 1
נמנעים - 1
סעיפים 1-7 נתקבלו.

היו"ר עבד-אלמאלכ דהאמשה:

ברוב של 24 תומכים, מתנגד אחד ונמנע אחד, סעיפים 1-7 אושרו כהצעת הוועדה, לרבות שם החוק.

אנחנו נעבור להצבעה על הסתייגותו של חבר הכנסת גפני לסעיף 8.

הצבעה מס' 6

בעד ההסתייגות - 3
נגד - 21
נמנעים - 3
ההסתייגות של חבר הכנסת משה גפני לסעיף 8 לא נתקבלה.

היו"ר עבד-אלמאלכ דהאמשה:

ברוב של 21 מתנגדים, שלושה  תומכים ושלושה נמנעים, ההסתייגות נדחתה.

אנחנו עוברים להצבעה בקריאה שנייה על סעיפים 8-44 ועד בכלל, כהצעת הוועדה. נא להצביע.

הצבעה מס' 7

בעד סעיפים 8-44, כהצעת הוועדה - 22
נגד - 2
נמנעים - 1
סעיפים 8-44, כהצעת הוועדה, נתקבלו.

היו"ר עבד-אלמאלכ דהאמשה:

סעיפים 8-44 ועד בכלל אושרו כהצעת הוועדה ברוב של 22 תומכים, שני מתנגדים ונמנע אחד.

אנחנו עוברים להצבעה על הסתייגותו של חבר הכנסת גפני לסעיף 45.

משה גפני (דגל התורה):

זאת ההסתייגות על איש דת. על זה אני עומד בתוקף, ואני מבקש מחברי הכנסת את תמיכתם.

שאול יהלום (יו"ר הוועדה המשותפת):

על מה אתה עומד בתוקף?

היו"ר עבד-אלמאלכ דהאמשה:

חבר הכנסת גפני, ההסתייגות ברורה, נימקת אותה, שמענו, חברי הכנסת הבינו, מן הסתם, מה אתה רוצה.

אנחנו נצביע על ההסתייגות של חבר הכנסת גפני לסעיף 45. נא להצביע.

הצבעה מס' 8

בעד ההסתייגות - 5
נגד - 20
נמנעים - 1
ההסתייגות של חבר הכנסת משה גפני לסעיף 45 לא נתקבלה.

היו"ר עבד-אלמאלכ דהאמשה:

ברוב של 20 מתנגדים, חמישה תומכים ונמנע אחד, ההסתייגות נדחתה.

לסעיפים 46-63 אין הסתייגויות, ולכן אנחנו עוברים להצבעה על סעיפים 45-63 ועד בכלל כהצעת הוועדה. נא להצביע.

הצבעה מס' 9

בעד סעיפים 45-63, כהצעת הוועדה - 23
נגד - 2
נמנעים - 1
סעיפים 45-63, כהצעת הוועדה, נתקבלו.

היו"ר עבד-אלמאלכ דהאמשה:

ברוב של 23 תומכים, שני מתנגדים ונמנע אחד, סעיפים אלה אושרו כהצעת הוועדה, לרבות התוספות.

אנחנו עוברים להצבעה על הצעת חוק החולה הנוטה למות, התשס"ו-2005, בקריאה שלישית. נא להצביע.

הצבעה מס' 10

בעד החוק - 22
נגד - 3
נמנעים - 1
חוק החולה הנוטה למות, התשס"ו-2005, נתקבל.

היו"ר עבד-אלמאלכ דהאמשה:

ברוב של 22 תומכים, שלושה מתנגדים ונמנע אחד, חוק החולה הנוטה למות, התשס"ו-2005, אושר בקריאה שלישית, והוא ייכנס לספר החוקים של מדינת ישראל. תודה רבה.


הצעת חוק לתיקון פקודת התעבורה (מס' 72), התשס"ו-2005
[מס' מ/154; "דברי הכנסת", מושב שלישי, חוב'  י"ז, עמ' 19294;  נספחות.]
(קריאה שנייה וקריאה שלישית)

היו"ר עבד-אלמאלכ דהאמשה:

חברי הכנסת, אנחנו עוברים לנושא הבא: הצעת חוק לתיקון פקודת התעבורה (מס'  71), התשס"ו-2005, קריאה שנייה וקריאה שלישית. יציג את הצעת החוק יושב-ראש ועדת הכלכלה, חבר הכנסת אמנון כהן. בבקשה, אדוני.

אמנון כהן (יו"ר ועדת הכלכלה):

אדוני היושב-ראש, כנסת נכבדה, אני מתכבד להציג בפניכם את הצעת החוק לתיקון פקודת התעבורה (מס' 71), התשס"ו-2005, לקריאה שנייה ולקריאה שלישית.

הצעת החוק באה לקבוע בחקיקה ראשית הסדר מלא ומקיף לעניין בדיקות שכרות שבוצעו עד היום מכוח הוראות שונות בתקנות התעבורה. קביעת ההסדר החדש באה על רקע פסיקת בית-המשפט העליון שלפיה מיום שנכנס לתוקפו חוק סדר הדין הפלילי (סמכויות אכיפה - חיפוש בגוף החשוד), התשנ"ו-1996, יש לערוך את בדיקות השכרות אך ורק בהתאם להוראות החוק האמור, אלא אם ייקבע הסדר אחר בחקיקה ראשית.

על-פי המוצע, תורחב הגדרת שיכור הקיימת היום, כך שהשיכור יהיה לא רק מי שבגופו כבר ניכרת השפעת משקה משכר או סם מסוכן, אלא גם אחד מאלה: מי ששותה משקה משכר בעת נהיגה או בעת שהוא ממונה על רכב, וכן מי שבגופו מצוי סם מסוכן או תוצר חילוף חומרים של סם מסוכן או אלכוהול בריכוז גבוה מהריכוז שיקבע שר התחבורה בהתייעצות עם שר הבריאות ובאישור ועדת הכלכלה. הגדרה זו מבוססת על חזקה שלפיה מצב של שכרות פוגע ביכולת המנטלית, ביכולת השיפוט ובשיקול הדעת של הנוהג ברכב ויוצרת סיכון שיגרום בנהיגתו לתאונת דרכים. הגדרה זו כוללת מבחנים אובייקטיביים לקביעת שכרות של נוהג רכב או של אדם הממונה על רכב, ומבהירה כי שתיית משקה אלכוהולי בעת נהיגה היא אסורה.

כמו כן מוצע לקבוע, כי משקה משכר יוגדר כמשקה שריכוז האלכוהול שבו גבוה מהריכוז שקבע שר התחבורה בהתייעצות עם שר הבריאות ובאישור ועדת הכלכלה.

הצעת החוק מסדירה שלושה סוגי דגימות: דגימת נשיפה, דגימת דם ודגימת שתן; שוטר יהיה מוסמך לדרוש דגימות אלה מנוהג רכב או מממונה על רכב, שהוא מי שעוסק בהוראת נהיגה בעת שהלומד נהיגה יושב ברכב וכן מי שמשמש מלווה לנהג חדש.

ביחס לדגימת נשיפה מוצע לקבוע, כי שוטר יהיה רשאי לדרוש מנוהג רכב או מממונה על רכב לתת לו דגימת נשיפה על מנת לבדוק אם מצוי בגופו אלכוהול ובאיזה ריכוז באמצעות מכשיר שאושר לשם כך. יש להדגיש, כי ביצוע הבדיקה אינו מותנה בקיום חשד לנהיגה בשכרות. האיזון בין מניעת סיכונם של עוברי הדרך, לרבות הנהג עצמו, והרתעת הנהגים מחד גיסא ובין מידת הפגיעה המזערית הכרוכה במתן דגימת נשיפה מאידך גיסא, מצדיק את מתן הסמכות האמורה לשוטר גם בלא חשד לנהיגה בשכרות.

מוחמד ברכה (חד"ש-תע"ל):

מישהו רשאי לדרוש? מה זאת אומרת? ידרוש והנהג לא יקבל את הדרישה.

אמנון כהן (יו"ר ועדת הכלכלה):

תיכף אסביר מה יקרה אם הוא לא יקבל או לא ירצה שיבדקו. תיכף אגיע ואז ממילא הדבר יובן.

היו"ר עבד-אלמאלכ דהאמשה:

יש תשובה בחוק לעניין הזה.

אמנון כהן (יו"ר ועדת הכלכלה):

אני אומר, מצד אחד זה מצדיק מתן הסמכות האמורה לשוטר גם בלא חשד לנהיגה בשכרות. נטילת הדגימה תיעשה בידי שוטר, ברכב שבו נהג או נסע האדם שממנו נדרשה הדגימה, בסמוך לו או במקום אחר שיורה השוטר.

כאמור, הצעת החוק קובעת גם הסדרים לעניין נטילת דגימת דם ודגימת שתן מאדם המעורב בתאונת דרכים או מאדם החשוד כי הוא נוהג בשכרות. על-פי המוצע, בנסיבות האמורות יהיה רשאי שוטר לדרוש מנוהג רכב או מממונה על רכב לתת לו דגימת דם או דגימת שתן. יודגש, גם אם לא התעורר חשד סביר כי נוהג רכב או ממונה על רכב נהג בשכרות, ניתן יהיה ליטול מהם דגימת דם או דגימת שתן אם הם היו מעורבים בתאונת דרכים. שוטר יהיה רשאי להורות על נטילת הדגימות האמורות גם מנוהג רכב או מממונה על רכב שהם מחוסרי הכרה, וזאת על מנת לאפשר את בירור שאלת השכרות בנסיבות שבהן המעורבים בתאונה מחוסרי הכרה ולא ניתן לקבל את הסכמתם.

על מנת ליצור הסדר מאוזן ומידתי ברוח עקרונות חוק-יסוד: כבוד האדם וחירותו, קובעת הצעת החוק כי שוטר הדורש מאדם לתת דגימת נשיפה, דגימת דם או דגימת שתן, יודיע לו את מטרת נטילת הדגימה, יבקש את הסכמתו של אותו אדם לנטילת הדגימה ויסביר לו את המשמעות המשפטית של הסירוב לנטילה. כן מוצע לקבוע, כי נטילת הדגימה תיעשה באופן ובמקום שיבטיחו שמירה מרבית על כבוד האדם, בריאותו ופרטיותו ושהפגיעה, האי-נוחות והכאב יהיו במידה המזערית האפשרית.

על-פי המוצע, ובהתאם להסדר שהציעה הוועדה, שוטר יהיה מוסמך לעכב את האדם שנדרשה ממנו דגימת נשיפה, דגימת שתן או דגימת דם לפרק זמן שלא יעלה על שלוש שעות, אולם אם נטילת הדגימה היתה ממי שאינו חשוד, לא יעלה משך העיכוב על חצי שעה.

הוועדה החליטה לקבוע כי, בדומה להסדר הקיים כיום בחוק החיפוש, בעל מקצוע רפואי יברר עם האדם שממנו נדרשה דגימת דם, קודם נטילתה, את מצב בריאותו ככל שהדבר נוגע לנטילת הדגימה, ואם התעורר חשש סביר כי יש בנטילת הדגימה כדי לפגוע בבריאותו של אותו אדם פגיעה שאינה נובעת ממהות הנטילה, לא ייטול ממנו בעל המקצוע הרפואי את דגימת הדם, גם אם ניתנה הסכמה לנטילת הדגימה, ואם בעל המקצוע הרפואי לא היה רופא, תינטל דגימת הדם רק אם רופא אישר שאין מניעה בריאותית ליטול את הדגימה.

בהתאם למוצע, מי שנטל דגימת נשיפה, שתן או דם, ירשום בתום הנטילה דוח על מהלך הנטילה ויחתום עליו. העתק מהדוח יימסר מייד לאדם שממנו ניטלה הדגימה, ואם ניטלה הדגימה ממחוסר הכרה או מאדם שנפטר, יימסר הדוח בהקדם האפשרי לאחד מבני משפחתו שביקש זאת.

יצוין, כי ההסדר המוצע יחול גם על נוהג רכב שהוא קטין או שקיים חשש שהוא מוגבל בשכלו, בלא	 צורך בהסכמת אפוטרופוסו, שכן כל עוד מדובר על אדם הכשיר לנהיגה, על אף גילו או מוגבלותו, הרי יש לראות אותו ככשיר לקבל החלטה לעניין מסירת דגימה לצורך בדיקת שכרות.

לאור חשיבותן הרבה של בדיקות השכרות לשם מניעת תאונות דרכים, ועל מנת למנוע התחמקות ממתן הדגימות הנדרשות לשם כך שלא בשל מניעה בריאותית, מוצע לקבוע חזקה שלפיה יראו נוהג רכב או ממונה על רכב שהוא מורה לנהיגה, המסרב לתת דגימה, כמי שעבר עבירה של נהיגה בשכרות. משמעות הרשעה בעבירה זו היא, בין היתר, גם פסילה מלקבל או מלהחזיק רשיון נהיגה לתקופות הקבועות בפקודת התעבורה.

היו"ר עבד-אלמלאכ דהאמשה:

האם הבנתי נכון, מי שמסרב לתת דגימה יראוהו כמי שנהג בשכרות?

אמנון כהן (יו"ר ועדת הכלכלה):

אם זה בן-אדם נורמלי והוא לא לקח כלום, לא שתה מעבר למידה - לא מדובר בלגימה, יש מידתיות גם בשתייה. על כל אחד זה משפיע אחרת. אני אומר שאחד שלא רוצה לתת, כנראה יש לו משהו להסתיר. לכן מסביר לו השוטר: אם אתה לא מוכן לתת את הדגימה כרגע, זה ייחשב כאילו נהגת בשכרות.

היו"ר עבד-אלמאלכ דהאמשה:

ואם הוא לא נותן, הוא - - -

אמנון כהן (יו"ר ועדת הכלכלה):

הוא נכנס לקטגוריה שהוא מסרב לתת דגימה והוא הולך לקטגוריה אחרת. השוטר יכול לעכב אותו שלוש שעות, יכול לקחת אותו לתחנה, לעשות את החקירה, להביא את הרופא. אם הוא לא רוצה להסתבך, הוא חייב להסכים.

לעומת זאת, ממונה על רכב, היושב לצדו של נוהג חדש ברכב כמלווה, המסרב לתת דגימה לשם בדיקת שכרות, ישלם קנס. זאת אומרת, אם הוא לא נהג, אם הוא ישב כמלווה של נהג חדש, הוא ישלם קנס.

אני קורא לכם לדחות את כל ההסתייגויות ולהצביע בעד הצעת החוק בקריאה השנייה ובקריאה השלישית בנוסח שאישרה הוועדה.

היו"ר עבד-אלמאלכ דהאמשה:

עוד שאלה אחת - לא כל כך הבנתי. אדם נוהג. בא שוטר ואומר לו: אדוני, תן דגימה. הוא אומר לו: אני לא רוצה. הוא יכול לעכב אותו שלוש שעות במשטרה. הוא לא רוצה, הוא לא נותן דגימה בכל זאת. מה יהיה בסוף? אתה לא נתת דגימה, לא הסכמת, גם לא במשטרה ולא לשוטר, רואים אותך כאילו נהגת בשכרות ויגישו כתב אישום?

אמנון כהן (יו"ר ועדת הכלכלה):

כן.

היו"ר עבד-אלמאלכ דהאמשה:

יש חזקה שהוא נהג בשכרות רק מפני שלא נתן דגימה?

אמנון כהן (יו"ר ועדת הכלכלה):

הוא ילך לבית-משפט. יש לו זכות ללכת לבית-משפט. הוא יסביר לבית-המשפט מדוע הוא סירב באותו מעמד לתת את הדגימה. ייתכן שיש לו סיבות, אני לא יודע, יכול להיות שבאותו רגע הוא לא רצה.

היו"ר עבד-אלמאלכ דהאמשה:

זה שהוא באותו רגע לא רצה, השאלה אם זו חזקה חלוטה כבר שהוא נהג בשכרות, והוא לא יכול לעשות משהו נוסף, או שמא בית-המשפט יוכל לברר את זה, כפי שאתה אומר עכשיו? הדברים לא מובנים לי.

אמנון כהן (יו"ר ועדת הכלכלה):

כשהשוטר עוצר אותו, הוא אומר לו: אם אתה לא נותן לי כרגע את הנשיפה רואים אותך כאילו נהגת בשכרות. חל עליו כרגע כל מה שקשור לנוהג בשכרות. הוא, כמובן, יכול לערער ולהגיד: ההחלטה הזאת לא נכונה, לא הייתי שיכור, אני מוכן ללכת לבית-המשפט ולהוכיח שלא הייתי שיכור. בית-המשפט יחליט אם הוא היה במסלול הזה או במסלול הזה.

היו"ר עבד-אלמאלכ דהאמשה:

יש לו אפשרות לאחר מכן להוכיח שהוא לא נהג בשכרות?

אמנון כהן (יו"ר ועדת הכלכלה):

בוודאי. תמיד יש לו אפשרות. נכון, היועצת המשפטית של הוועדה?

היו"ר עבד-אלמאלכ דהאמשה:


אני אשאל אותה יותר טוב. יושב-ראש הוועדה הסביר שנהג שמסרב לתת דגימה רואים אותו כנוהג בשכרות. זו חזקה חלוטה בכל מקרה, או שיכול - - -

אמנון כהן (יו"ר ועדת הכלכלה):

היושב-ראש שואל אם הוא יכול לערער לבית-משפט.

החוק הזה מיועד למלחמה בתאונות הדרכים. אנחנו רואים בכבישי ישראל כמה צעירים יוצאים לבלות, ואנחנו רוצים שהם יצאו לבלות, אבל שיהיה נהג תורן שלא ישתה ויביא את החברים שלו בשלום הביתה - שתמיד יהיה אחד תורן; אפשר להתחלף. אנחנו רוצים לחסוך בחיי אדם, בחיי הצעירים, דור ההמשך, ומאוד חשוב ואני מצפה מחברי הבית שיתמכו בחוק.

היו"ר עבד-אלמאלכ דהאמשה:

תודה רבה. לחוק הזה יש כמה מסתייגים. חבר הכנסת גלעד ארדן - אינני רואה אותו באולם, ומן הסתם לא יוכל לנמק את הסתייגותו והיא יורדת. חבר הכנסת דוד טל, חבר הכנסת משה כחלון - גם הם לא נמצאים ולא יוכלו לנמק. חבר הכנסת אילן ליבוביץ - בבקשה, אדוני. תנמק את שתי ההסתייגויות שלך ביחד בזמן סביר, ולאחר מכן נעבור להצבעה.

אילן ליבוביץ (שינוי):

אדוני היושב-ראש, חברות וחברי הכנסת, אין לי ספק, כמי שעומד פה מדי יום שלישי וקורא את שמות הרוגי השבוע החולף בתאונות הדרכים, שהצעת החוק הזאת היא הצעה חיונית וחשובה למאבק בתאונות הדרכים, ובעיקר בנוגע לתופעה שאנחנו נתקלים בה במיוחד בסופי שבוע, של נהיגה בשכרות.

אדוני היושב-ראש, בתחילת הדרך, כפי שהובאה ההצעה לקריאה ראשונה, אני די הסתייגתי ממנה מאותן סיבות שאתה העלית כאן - הנושא של כבוד האדם וחירותו, צנעת הפרט ודברים אחרים. ואני רוצה לומר לך, שבמהלך ההכנה לקריאה השנייה ולקריאה השלישית בוועדת הכלכלה עשינו יחד עם יושב-ראש הוועדה מאמצים גדולים כדי להביא לכך שבאמת מצד אחד נגן על אותם נהגים, ולא ניתן להם להיות נתונים ללחצים או להתעללות או להתעמרות מצד השוטרים, אבל מצד שני נילחם בתופעה של נהיגה תחת השפעת אלכוהול או סם.

אני רק אקח לדוגמה את הנושא שמופיע בסעיף 2(3)(ב5), שאומר שאם אדם אינו חשוד בכך שעבר עבירת תנועה, אבל בכל זאת אנחנו רוצים לבדוק אם הוא נוהג תחת השפעת אלכוהול, אם הוא שיכור, אנחנו יכולים לעכב אותו לשם כך רק חצי שעה. על מה זה בא להגן? היום עושה משטרת ישראל מבצע במועדוני לילה או בפאבים ביום שישי בערב ועוצרת אדם שיוצא מן המועדון, היא אומרת שהיא רוצה לבדוק שהוא לא שתה, שהוא לא ינהג בשכרות. הוא לא עשה שום עבירת תנועה, הוא אפילו עוד לא נכנס להניע את האוטו, המשטרה לא תוכל לעכב אותו יותר מחצי שעה, שלא ייווצר מצב שמוציאים בהמוניהם את כל הנמצאים בפאב ורוצים לבדוק כל אחד אם הוא שיכור. חצי שעה זה זמן סביר שאפשר לעכב אדם כדי לבדוק אם הוא לא נמצא תחת השפעת אלכוהול, או אם הוא לא שתה לפני שהוא עולה לרכב ונוהג. לכן, נמצא פה איזה איזון בין שני הדברים.

עם זאת - - -

היו"ר עבד-אלמאלכ דהאמשה:

המשטרה יכולה גם לדרוש את הבדיקה לאדם עוד לפני שהוא בכלל נהג.

אילן ליבוביץ (שינוי):

בן-אדם נכנס לחניון המכוניות ביום שישי בערב, הוא הולך לנסוע ברכבו. זה נכון וראוי שהמשטרה באה ואומרת שהיא רוצה שהוא יעשה בדיקה - - -

היו"ר עבד-אלמאלכ דהאמשה:

הוא יגיד: רגע, רק עברתי פה, אני לא רוצה עכשיו לנהוג.

אילן ליבוביץ (שינוי):

שוב - - -

היו"ר עבד-אלמאלכ דהאמשה:

הם לא יכולים לבדוק אותו, כי הוא לא במכונית.

אילן ליבוביץ (שינוי):

הם לא יכולים לבדוק אותו, הוא לא הנהג. אם אני מבין נכון את הצעת החוק, אנחנו מדברים פה על נוהג ועל מי שממונה על הנהיגה ברכב, ולא על כל אחד. אדוני היושב-ראש, אם אתה מסתובב ברחוב, לא יכולים לעצור אותך ולבדוק אם אתה שיכור או לא.

היו"ר עבד-אלמאלכ דהאמשה:


לכן, לכאורה, אדם שיושב ליד ההגה, הם חייבים לבדוק. אבל כל עוד הוא לא ישב ליד ההגה, נדמה לי שהם לא יכולים לעשות לו כלום.

אילן ליבוביץ (שינוי):

אכן כן, זאת הכוונה בהצעת החוק הזאת. יכול להיות שהוא ישב ליד ההגה, אבל עדיין לא ביצע שום עבירת תנועה. הוא לא צריך לבצע עבירה כדי שיבדקו אותו.

היו"ר עבד-אלמאלכ דהאמשה:

זה מקובל עלי. ברגע שהוא יושב ליד ההגה, הוא חייב בדיקה.

אילן ליבוביץ (שינוי):

או אם הוא הממונה על הרכב. למה הכוונה? כפי שאתה יודע, יש היום מה שנקרא נהג מלווה לנהגים חדשים. אתה המלווה של אותו נהג, בנך הצעיר נוהג ברכב ואתה המלווה שלו, גם אותך ניתן לבדוק, כי אחרת מה האפקטיביות של אותו ליווי?

היו"ר עבד-אלמאלכ דהאמשה:

במקרה הזה בודקים את השניים.

אילן ליבוביץ (שינוי):

יש אפשרות לבדוק את השניים.

אדוני היושב-ראש, ברשותך, אני רוצה רק לנמק את ההסתייגות שאני מדבר עליה, בהגדרה "שיכור" - זה בעמוד 2 להצעת החוק. אנחנו מדברים על פסקה (4) בהגדרת "שיכור", ושם מדובר על "מי שנתון תחת השפעת משקה משכר", ואנחנו מבקשים להוסיף בהגדרה של מי שנתון תחת השפעת משקה משכר: ובלבד שבבדיקת מעבדה לא נמצא שריכוז האלכוהול בדמו נמוך ממה שנקבע על-ידי השר בתקנות. מה זה "נתון תחת השפעת משקה משכר"? יש הגדרה. יקבע השר בתקנות מה סף המינימום שצריך להיות של אלכוהול בדם כדי שאדם ייחשב תחת השפעת משקה משכר.

פה אומרים: "מי שנתון תחת השפעת משקה משכר", בלי להגדיר. המשמעות של מה שאנחנו מבקשים, חבר הכנסת דוד טל, חבר הכנסת משה כחלון ואנוכי, להוסיף כאן, שיהיה ברור מעל לכל ספק, שמי שנתון תחת השפעת משקה משכר הוא לא מי שבבדיקת מעבדה נמצא שריכוז האלכוהול בדמו נמוך מסף מסוים שנקבע בתקנות. זה העניין המרכזי בנושא הזה.

אדוני היושב-ראש, אני חושב שזה יבהיר את הנושא ויביא לכך שהחוק הזה יקדם אותנו בכל הקשור למלחמה בתאונות הדרכים, ובעיקר בכל הנושא של המאבק בנהגים שנוהגים תחת השפעת סם.

אני אומר שוב, אנחנו עושים כאן מאבק גדול, וצר לי על ששר התחבורה, שטוען שהוא נלחם בתאונות הדרכים, ובכל הזדמנות מוקיע אותנו, חברי הכנסת, שאנחנו לא נלחמים מספיק בתאונות הדרכים, והוא הנלחם הגדול בתאונות הדרכים, לא מצא לנכון, ביום שאנחנו מעבירים בקריאה שנייה ובקריאה שלישית הצעת חוק כל כך חשובה, להיות נוכח, לא הוא ולא סגנו במשרד התחבורה – כפי שאתם יודעים, יש גם סגן שר במשרד התחבורה – במיוחד ערב הבאתו לכנסת של חוק הרשות הלאומית לבטיחות בדרכים, שעבר בשבוע שעבר בוועדת הכלכלה, בראשותו של יושב-ראש ועדת הכלכלה אמנון כהן. לא נמצאים כאן שר התחבורה וסגנו כדי לתמוך בכל ההצעות האלה שבאות להילחם בתאונות הדרכים ולחפש מזור. ושוב אני פונה אל שר התחבורה ואומר לו - -

אמנון כהן (יו"ר ועדת הכלכלה):

הם הולכים לתקשורת כל הזמן.

אילן ליבוביץ (שינוי):

- - עבר חוק בוועדת הכלכלה בשבוע שעבר, החוק לרשות הלאומית למאבק בתאונות הדרכים. הוא חוק טוב, הרבה יותר טוב ממה שהובא לכנסת על-ידי הממשלה, אף שהוא לא חוק מושלם – אני לא אצטט כאן מה שאמר כותב הדוח, ד"ר שיינין, על החוק עצמו בוועדה, כי אולי נשמור את זה לוויכוחים שעוד יהיו לנו כאן במליאה על החוק עצמו – זה לא החוק המושלם, אבל אם אנחנו רוצים להתחיל, צריך להתחיל עם זה מתי שהוא, והצעד שעשתה ועדת הכלכלה בנושא הזה, בנושא טיפול במימון הרשות לבטיחות בדרכים, הוא צעד נכון, שלא להטיל את זה כהיטל נוסף או מס נוסף על הציבור, אלא להשתמש בכספי מדינה לנושא הזה. אני פונה לשר, ואני מקווה שיובא הפרוטוקול הזה לידיעתו, שלא ימשוך את הצעת החוק אלא יביא אותה, כדי שבמושב הזה נעביר את הצעת החוק בקריאה שנייה ובקריאה שלישית.

אמנון כהן (יו"ר ועדת הכלכלה):

הוא יכול למשוך, הוא ייתן הסברים לעם ישראל.

אילן ליבוביץ (שינוי):

אם הוא ימשוך, הוא יצטרך לתת הסברים לכך שהוא לא מסכים שמשרד האוצר יממן ב-550 מיליון שקלים מאגרות הרישוי של הרכב את הרשות, והוא רוצה להטיל את זה כמס נוסף על הציבור.

אמנון כהן (יו"ר ועדת הכלכלה):

זה בשבוע הבא.

אילן ליבוביץ (שינוי):

נשאיר את זה, כמו שאמרתי לך, חבר הכנסת כהן, לפרק הבא בשבוע הבא. תודה רבה, אדוני.

היו"ר עבד-אלמאלכ דהאמשה:

תודה רבה לחבר הכנסת ליבוביץ, אשר העביר את הסתייגויותיו. האם אדוני עומד על הצבעה על שתי ההסתייגויות?

אילן ליבוביץ (שינוי):

על הראשונה, לא השנייה.

היו"ר עבד-אלמאלכ דהאמשה:

כלומר, ההסתייגות לסעיף 2. ובכן, לשם החוק ולסעיף 1 אין הסתייגויות.

חברי הכנסת, אנחנו נצביע עכשיו על שם החוק, סעיף 1, לרבות לוח התיקונים, בקריאה שנייה. מי בעד? מי נגד? אפשר להצביע. מדובר בהצעת חוק לתיקון פקודת התעבורה (מס' 71), התשס"ו-2005. מי בעד? מי נגד?

הצבעה מס' 11

בעד סעיף 1 – 9
נגד – אין
נמנעים - אין
סעיף 1 נתקבל.

היו"ר עבד-אלמאלכ דהאמשה:


ובכן, ברוב של תשעה תומכים, אפס מתנגדים ואפס נמנעים, שם החוק וסעיף 1, עם לוח התיקונים, אושרו כהצעת הוועדה בקריאה שנייה.

לסעיף 2 יש הסתייגות של חבר הכנסת אילן ליבוביץ. נצביע עליה עכשיו. מי בעד ההסתייגות של חבר הכנסת ליבוביץ? מי נגד? אפשר להצביע.

הצבעה מס' 12

בעד ההסתייגות - 6
נגד – 3
נמנעים – אין
ההסתייגות של חבר הכנסת אילן ליבוביץ לסעיף 2 נתקבלה.

היו"ר עבד-אלמאלכ דהאמשה:

ובכן, ברוב של שישה תומכים, שלושה מתנגדים, ההסתייגות עברה.

יושב-ראש הוועדה, האם נמשיך להצביע?

אמנון כהן (יו"ר ועדת הכלכלה):

תמשיך להצביע.

היו"ר עבד-אלמאלכ דהאמשה:

אנחנו נצביע עכשיו על סעיף 2, עם ההסתייגות ועם לוח התיקונים. מי בעד? מי נגד? אפשר להצביע.

הצבעה מס' 13

בעד סעיף 2 - 9
נגד - 1
נמנעים – אין
סעיף 2, כהצעת הוועדה ועם ההסתייגות שנתקבלה, נתקבל.

היו"ר עבד-אלמאלכ דהאמשה:

ובכן, ברוב של תשעה תומכים, מתנגד אחד ואפס נמנעים, סעיף 2, עם ההסתייגות שהתקבלה, עם לוח התיקונים, אושר בקריאה שנייה.

נצביע עכשיו על סעיף 3. נגמרו ההסתייגות. סעיף 3, עם התיקונים, כהצעת הוועדה - מי בעד? מי נגד? אפשר להצביע.

הצבעה מס' 14

בעד סעיף 3 – 10
נגד - אין
נמנעים – אין
סעיף 3 נתקבל.

היו"ר עבד-אלמאלכ דהאמשה:

ברוב של עשרה תומכים, אפס מתנגדים ואפס נמנעים, סעיף 3 אושר כהצעת הוועדה, לרבות לוח התיקונים.

אדוני היושב-ראש, התקבלה כאן הסתייגות, האם אתה מסכים שנעבור להצבעה בקריאה שלישית?


אמנון כהן (יו"ר ועדת הכלכלה):

הצבעה בקריאה שלישית.

היו"ר עבד-אלמאלכ דהאמשה:

לקריאה שלישית. לא מושך את החוק.

אנחנו נעבור עכשיו להצבעה על הצעת חוק לתיקון פקודת התעבורה (מס' 71), התשס"ו-2005. זה כולל את לוח התיקונים, ולפי לוח התיקונים זה הופך לתיקון 72. לכן, זו הצעת חוק לתיקון פקודת התעבורה (מס' 72), לפי לוח התיקונים. קריאה שלישית - מי בעד? מי נגד? אפשר להצביע.

הצבעה מס' 15

בעד החוק - 10
נגד - אין
נמנעים - אין
חוק לתיקון פקודת התעבורה (מס' 72), התשס"ו-2005, נתקבל.

אמנון כהן (יו"ר ועדת הכלכלה):

איפה אנשי קדימה? למה לא באים להצביע על חוקים?

נסים דהן (ש"ס):

למה קדימה? - - - אף אחד לא מגיע - - -

מל פולישוק-בלוך (שינוי):

לא קדימה ולא אחורה.

אמנון כהן (יו"ר ועדת הכלכלה):

קדימה ואחורה.

היו"ר עבד-אלמאלכ דהאמשה:

ברוב של עשרה תומכים, אפס מתנגדים ואפס נמנעים, חוק לתיקון פקודת התעבורה (מס' 72), התשס"ו-2005, אושר בקריאה שלישית, והוא יהפוך להיות חלק מחוקי המדינה. תודה רבה.



הצעת חוק הגנת הצרכן (תיקון מס' 17), התשס"ו-2005
[מס' כ/88; "דברי הכנסת", מושב שלישי, חוב' ל"ח, עמ' 24428;  נספחות.]
(קריאה שנייה וקריאה שלישית)


היו"ר עבד-אלמאלכ דהאמשה:

עתה הצעת חוק הגנת הצרכן (תיקון מס' 17), התשס"ו-2005, קריאה שנייה וקריאה שלישית. יציג את הצעת החוק חבר הכנסת אמנון כהן, יושב-ראש ועדת הכלכלה. אדוני, בבקשה.

אמנון כהן (יו"ר ועדת הכלכלה):

אדוני היושב-ראש, כנסת נכבדה, אני מתכבד להציג בפניכם את הצעת חוק הגנת הצרכן (תיקון מס' 17), התשס"ו-2005, לקריאה שנייה ולקריאה שלישית. הצעת החוק היא פרי יוזמתו של חבר הכנסת חיים כץ.

מל פולישוק-בלוך (שינוי):

איפה הוא?

אמנון כהן (יו"ר ועדת הכלכלה):

הוא נמצא כנראה בכנס לקידום המערכת לבחירות הבאות. הוא רוצה להמשיך בכנסת הזאת.

היו"ר עבד-אלמאלכ דהאמשה:

קידום ולא קדימה - כן?

אמנון כהן (יו"ר ועדת הכלכלה):

הצעת החוק נדונה בוועדת הכלכלה, ואנחנו רואים בה הצעת חוק ראויה. אנחנו מביאים אותה לקריאה השנייה ולקריאה השלישית. היא נועדה לפתור בעיה שנתקלים בה צרכנים רבים המעוניינים לקבל שירות באמצעות הטלפון לגבי טובין או שירותים שרכשו. עוסקים המספקים שירותים חיוניים למספר רב של  לקוחות, נותנים שירות באמצעות הטלפון ללקוחותיהם לגבי ליקויים ופגמים בטובין או בשירותים, אך מתברר כי לא אחת קשה לקבל מענה טלפוני, ובמקרים רבים הלקוחות נאלצים להמתין זמן רב על הקו עד לקבלת מענה בשירות הטלפוני, כשבדרך כלל הם נושאים בעלויות השיחה.

הצעת החוק קובעת, בשלב זה, שבעה סוגי עוסקים שיחויבו לתת שירות טלפוני חינם ללקוחותיהם, הכולל גם מענה אנושי, וזאת לגבי פגמים או ליקויים בטובין שמכרו או בשירותים שהם נותנים, בין שהשירותים הם מכוח הסכם ובין שהם מחויבים לתת את השירות מכוח הוראות שבדין. מדובר בבעלי רשיון כללי למתן שירותי בזק פנים-ארציים נייחים, בעלי רשיון כללי למתן שירותי טלפון נייד, בעלי רשיון כללי לשידורי כבלים, בעל רשיון לשידורי לוויין, בעלי רשיון ספק גז, בעלי רשיון למתן שירותי חשמל, וכן ספקי מים. נקבעו סוגי עוסקים אלה בשל העובדה שמדובר בשירותים חיוניים ומתמשכים, הניתנים למספר רב של לקוחות אשר פונים לעתים קרובות למוקדים הטלפוניים של אותם עוסקים על מנת לקבל שירות באשר לליקויים או לפגמים בשירותים אלה.

רשימת העוסקים האמורה אינה כוללת בשלב זה את ספקי שירותי האינטרנט, שכן בשוק פועלים כיום ספקים רבים של שירותי גישה לאינטרנט, ורובם קטנים, אך בישיבת ועדת הכלכלה התחייב משרד התעשייה, המסחר והתעסוקה שעד למועד תחילתו של החוק המוצע יתקין השר תקנות שיחילו את החובה לתת שירות טלפוני חינם גם על ספקי האינטרנט הגדולים.

הצעת החוק מטילה על העוסק גם חובה לגלות לצרכן, באופן ברור ובולט, את מספר הטלפון שבו ניתן לקבל את השירות הטלפוני וכן את השעות שבהן ניתן השירות, וזאת בהסכם בינו לבין הצרכן, בכל חשבונית שמוציא העוסק לצרכן, וכן באתר האינטרנט של העוסק, ובלבד שאלה קיימים.

על-פי המוצע, שר התעשייה, המסחר והתעסוקה יהיה מוסמך לשנות, באישור ועדת הכלכלה, את רשימת העוסקים המחויבים במתן שירות טלפוני חינם כאמור.

הצעת החוק המונחת לפניכם באה להוסיף נדבך לזכויות המוקנות לצרכן לפי חוק הגנת הצרכן, התשמ"א-1981. אנו מקווים כי יהיה בכך כדי לעודד את החברות הגדולות לתת שירות טוב יותר ללקוחותיהן.

בהזדמנות זו ברצוני להודות לחבר הכנסת חיים כץ  על יוזמתו החשובה.

אני קורא לכם להצביע בעד הצעת החוק בקריאה שנייה ובקריאה שלישית. תודה רבה.

היו"ר עבד-אלמאלכ דהאמשה:

תודה רבה לחבר הכנסת אמנון כהן, יושב-ראש ועדת הכלכלה.

להצעת החוק יש מסתייג אחד, שאיננו נוכח באולם ולא יוכל לנמק את הסתייגותו.

אנחנו יכולים להצביע על כל הצעת החוק כהצעת הוועדה, לרבות שם החוק, בקריאה שנייה. מדובר בהצעת חוק הגנת הצרכן (תיקון מס' 17), התשס"ו-2005. מי בעד? מי נגד? אפשר להצביע.

הצבעה מס' 16

בעד סעיפים 1-6 - 11
נגד - אין
נמנעים - אין
סעיפים 1-6 נתקבלו.

היו"ר עבד-אלמאלכ דהאמשה:

ברוב של 11 תומכים, אפס מתנגדים ואפס נמנעים, הצעת החוק אושרה בקריאה שנייה.

אנחנו עוברים להצבעה על אותה הצעת חוק כהצעת הוועדה בקריאה שלישית. מי בעד? מי נגד? אפשר להצביע.

הצבעה מס' 17

בעד החוק - 11
נגד - אין
נמנעים - אין
חוק הגנת הצרכן (תיקון מס' 17), התשס"ו-2005, נתקבל.

היו"ר עבד-אלמאלכ דהאמשה:

ברוב של 11 תומכים, אפס מתנגדים ואפס נמנעים, הצעת חוק הגנת הצרכן (תיקון מס' 17), התשס"ו-2005, אושרה בקריאה שלישית, והיא תהפוך לחלק מחוקי מדינת ישראל.


הצעת חוק איסור הונאה בכשרות (תיקון מס' 2), התשס"ו-2005
[מס' כ/86; "דברי הכנסת", מושב שלישי, חוב' ל"ז, עמ' 24134;  נספחות.]
(קריאה שנייה וקריאה שלישית)


היו"ר עבד-אלמאלכ דהאמשה:

חברי הכנסת, אנחנו עוברים לנושא הבא: הצעת חוק איסור הונאה בכשרות (תיקון מס' 2), התשס"ו-2005, קריאה שנייה וקריאה שלישית. גם אותה יציג יושב-ראש ועדת הכלכלה, חבר הכנסת אמנון כהן. אדוני, בבקשה.

אמנון כהן (יו"ר ועדת הכלכלה):

אדוני היושב-ראש, חברי חברי הכנסת, אני מתכבד להציג בפניכם את הצעת חוק איסור הונאה בכשרות (תיקון מס' 2), התשס"ו-2005, לקריאה שנייה ולקריאה שלישית. הצעת החוק, שיזמו חבר הכנסת אורי אריאל וקבוצת חברי הכנסת, באה למנוע הטעייתם של צרכנים בעניין כשרותו של מזון הנושא תעודת כשרות הנמכר לציבור. ברצוני להודות לחבר הכנסת אריאל על יוזמתו הברוכה.

חוק איסור הונאה בכשרות, התשמ"ג-1983, כלשונו היום, אוסר מכירה או הצעה למכירה של מצרך שאינו כשר לפי דין תורה תוך הצגתו בכתב כמצרך כשר, אך אין כיום הוראה המטילה חובה לסמן מצרך מזון כשר כבשרי, כחלבי או כפרווה, אף שחובה זו עולה בקנה אחד עם תכליתו של החוק. ההתייחסות היחידה בחקיקה לנושא סימון כאמור של מזון כשר קיימת כיום בצו מכוח חוק הגנת הצרכן, המפנה לתקן 1145, הממליץ, אך לא מחייב, להוסיף לסימון "כשר" גם את הסימון "בשרי", "חלבי" או "פרווה". עקב כך, נתקלים לעתים צרכנים שומרי כשרות בבעיה בבואם לרכוש מוצרי מזון כשר.

יצרן או יבואן של מצרך הנושא עליו ציון שהוא כשר, מחויב כיום לציין על גבי המצרך את שמו של נותן תעודת ההכשר. מוצע לקבוע, כי יצרן או יבואן כאמור יחוייב לסמן על גבי המוצר גם את הסימונים "חלבי", "בשרי" או "פרווה", לפי העניין, וזאת בהתאם - - -

היו"ר עבד-אלמאלכ דהאמשה:

מה זה "פרווה"?

אמנון כהן (יו"ר ועדת הכלכלה):

פרווה זה לא בשרי ולא חלבי. אפשר להשתמש.

היו"ר עבד-אלמאלכ דהאמשה:

אבל, זה כשר או לא כשר?

אמנון כהן (יו"ר ועדת הכלכלה):

כן, בכל מקרה זה כשר. "כשר" יהיה כתוב, אבל יצוין גם "חלבי", "בשרי" או "פרווה".

משה גפני (דגל התורה):

אדוני היושב-ראש, פרווה זה שאני יודע שזה לא חלבי ומותר לי לאכול זאת אחרי בשר.

אמנון כהן (יו"ר ועדת הכלכלה):

אבל זה כשר, ודאי שכשר.

מל פולישוק-בלוך (שינוי):

זה לא תמיד חופף, יש כאלה שאסור להם לאכול - - - לפי הרבנות זה פרווה, אבל אם יש שם מרכיב חלבי או בשרי - - -

משה גפני (דגל התורה):

- - -

אמנון כהן (יו"ר ועדת הכלכלה):

יצרן או יבואן כאמור, יחויב לסמן על גבי המוצר גם את הסימונים "חלבי" או "בשרי" או "פרווה", לפי העניין, בהתאם להוראות שתפרסם מועצת הרבנות הראשית לישראל, שהיא הגוף המופקד על הנושא.

הצעת החוק המונחת בפניכם קובעת תיקון חשוב עבור הציבור שומר הכשרות במדינת ישראל, ועל כן אני קורא לכם להצביע בעדה בקריאה שנייה ובקריאה שלישית.

היו"ר עבד-אלמאלכ דהאמשה:

תודה רבה לחבר הכנסת אמנון כהן, יושב-ראש הוועדה.

חברי הכנסת, הצעת החוק הוגשה ללא הסתייגויות, ואנחנו יכולים להצביע עליה כולה כהצעת הוועדה בקריאה שנייה. הצעת חוק איסור הונאה בכשרות (תיקון מס' 2), התשס"ו-2005, כהצעת הוועדה, קריאה שנייה - מי בעד? מי נגד? אפשר להצביע.

הצבעה מס' 19

בעד סעיף 1 –  9
נגד –  אין
נמנעים –  אין
סעיף 1 נתקבל.


היו"ר עבד-אלמאלכ דהאמשה:

ברוב של תשעה תומכים, אפס מתנגדים ואפס נמנעים, הצעת החוק אושרה בקריאה שנייה.

נצביע על אותה הצעה בקריאה שלישית, כהצעת הוועדה. אפשר להצביע.

הצבעה מס' 20

בעד החוק – 9
נגד – אין
נמנעים – אין
חוק איסור הונאה בכשרות (תיקון מס' 2), התשס"ו-2005, נתקבל.

היו"ר עבד-אלמאלכ דהאמשה:

כאמור, מדובר בהצעת חוק איסור הונאה בכשרות (תיקון מס' 2), התשס"ו-2005. הצעת החוק עברה בקריאה שלישית ברוב של תשעה תומכים, אפס מתנגדים ואפס נמנעים, ותעבור להיות חלק מחוקי המדינה. תודה רבה.

חבר הכנסת אריאל רוצה להודות. בבקשה, חבר הכנסת אריאל.

אורי אריאל (האיחוד הלאומי - ישראל ביתנו):

אדוני היושב-ראש, חברי חברי הכנסת, ראשית אני רוצה להודות, לשם שינוי, לתקשורת, כי עוררה את תשומת לבי לנושא הזה כתבה בעיתון "מקור ראשון", וראוי גם לשבח פעם את התקשורת. אני חושב שכולנו נעזרים בה לצורך שאילתות או דברים אחרים, הא לכם מקרה מהסוג הזה.

אני מבקש להודות לחבר הכנסת אמנון כהן, יושב-ראש ועדת הכלכלה, שזירז את זה והריץ את זה, ליועצת המשפטית של הוועדה, למנהלת הוועדה ולצוות העובדים, לכם, חברי הכנסת, ובעיקר לחבר הכנסת דהן, שהוא חבר שלי. תודה.

היו"ר עבד-אלמאלכ דהאמשה:

תודה רבה לחבר הכנסת אריאל.


החלטה בדבר תיקון טעות בחוק המדיניות הכלכלית לשנת הכספים 2004 (תיקוני חקיקה) (תיקון), התשס"ד-2004
[נספחות.]


היו"ר עבד-אלמאלכ דהאמשה:


חברי הכנסת, אנחנו עוברים לנושא הבא: החלטת ועדת הכלכלה בדבר תיקון טעות בחוק המדיניות הכלכלית לשנת הכספים 2004 (תיקוני חקיקה) (תיקון), התשס"ד-2004. יציג את ההחלטה יושב-ראש ועדת הכלכלה, חבר הכנסת אמנון כהן. בבקשה, אדוני.

אמנון כהן (יו"ר ועדת הכלכלה):

בנושא החוק הקודם, נמסר לי בשם חבר הכנסת חיים כץ, על-ידי העוזרת הנאמנה שלו, שהוא לא חש בטוב והוא במשכב, והוא מבקש להודות לכל חברי הבית שתמכו בהצעת החוק שלו. הוא מודה גם להנהלת הוועדה וליועצת המשפטית.

אדוני היושב-ראש, חברי חברי הכנסת, חוק רשות הדואר, התשמ"ו-1986, תוקן הן במסגרת חוק המדיניות הכלכלית לשנת הכספים 2004 (תיקוני חקיקה), התשס"ד-2004, אשר התקבל בכנסת ביום י"ג בטבת התשס"ד, 7 בינואר 2004 – להלן: תיקון מס' 8 - והן במסגרת חוק המדיניות הכלכלית לשנת הכספים 2004 (תיקוני חקיקה) (תיקון), התשס"ד-2004, אשר התקבל בכנסת ביום י"ז באב התשס"ד, 4 באוגוסט 2004  - להלן: תיקון מס' 9.

תיקון מס' 8 ותיקון מס' 9 נועדו לאפשר ביצוע רפורמה מקיפה בתחום הדואר בישראל,  אשר כוללת, בין היתר, הרחבת התחרות בתחום הדואר באמצעות הענקת רשיונות והיתרים לגורמים אשר יבקשו לפעול בתחום, והמעבר מתאגיד סטטוטורי לחברה ממשלתית.

לעניין מועד התחילה, קבע סעיף 23 לחוק המדיניות הכלכלית לשנת הכספים 2004 (תיקוני חקיקה), התשס"ד-2004, כי מועד תחילתו של תיקון מס' 8 יהיה ביום שיקבעו שרי התקשורת והאוצר בצו – להלן: צו התחילה. בהמשך, במסגרת חוק המדיניות הכלכלית לשנת הכספים 2004 (תיקוני חקיקה) (תיקון), התשס"ד-2004, תוקן סעיף 23 האמור ונוסף לו סעיף קטן (א1), ולפיו הוקדם מועד התחילה של חלק מההוראות הכלולות בתיקונים מס' 8 ו-9, שעיקר עניינם הרחבה והסדרה של התחרות בתחום שירותי הדואר לגבי דברי דואר מסוימים.

בעת הכנת תיקון מס' 9 לקריאה שנייה ולקריאה שלישית נפלה טעות בנוסח, כך שבסעיף 23(א1) האמור הושמטה הפניה לשורה של הגדרות הנחוצות לצורך הבנת ההוראות שתחילתן הוקדמה כאמור.

בישיבתה ביום כ"ז בחשוון התשס"ו, 29 בנובמבר 2005, קבעה ועדת הכלכלה, לפי הצעת יושב-ראש הכנסת, כי הטעות האמורה היא השמטה מקרית. לפיכך, מבוקש בזאת מהכנסת להחליט על תיקון הטעות בהתאם לסמכותה לפי סעיף 10א לפקודת סדרי השלטון והמשפט, התש"ח-1948, שכן תיקון השמטה מקרית זו נדרש על מנת להסיר ספק בכל הנוגע לפרשנותן של אותן הוראות שבהן נעשה שימוש במונחים המוגדרים ושהמחוקק קבע במפורש כי יש להקדים את מועד תחילתן.

אבקשכם להחליט אפוא על תיקון הטעות בהתאם לקביעת ועדת הכלכלה.

לפני שאני יורד מכאן, כדי שלא אעלה שוב, אני רוצה להודות למנהלת ועדת הכלכלה, הגברת ורון, וליועצת המשפטית של הוועדה, גברת אתי, ולכל העוזרים המסייעים של כולנו, ולעוזרים הפרלמנטריים שלי - - -

מל פולישוק-בלוך (שינוי):

עורכת-הדין אתי.

אמנון כהן (יו"ר ועדת הכלכלה):

ממלאת-המקום הקבועה של היועצת המשפטית של הכנסת.

מל פולישוק-בלוך (שינוי):

עוד יותר טוב.

אמנון כהן (יו"ר ועדת הכלכלה):

אנחנו כבר ברמה חברית, אנחנו קוראים בשמות פרטיים. - - - לעוזרים הפרלמנטריים, למתמחים, כל אחד עושה עבודתו נאמנה, וכמובן למציעי החוק שעשו עבודה נפלאה. חבל שיש מפצים בכנסת, הולכים לבחירות, אבל עד אז אנחנו עושים עבודה טובה. תודה רבה.

היו"ר עבד-אלמאלכ דהאמשה:

תודה רבה ליושב-ראש ועדת הכלכלה.

חברי הכנסת, נעבור להצבעה על החלטת ועדת הכלכלה בדבר תיקון טעות בחוק המדיניות הכלכלית לשנת הכספים 2004 (תיקוני חקיקה) (תיקון), התשס"ד-2004, כפי שהועלתה בפנינו זה עתה על-ידי יושב-ראש ועדת הכלכלה. מי בעד אישור ההחלטה? מי נגד? אפשר להצביע.


הצבעה מס' 21

בעד ההחלטה – 9
נגד – אין
נמנעים – אין
ההחלטה בדבר תיקון טעות בחוק המדיניות הכלכלית לשנת הכספים 2004 (תיקוני חקיקה) (תיקון), התשס"ד-2004, נתקבלה.


היו"ר עבד-אלמאלכ דהאמשה:

ברוב של תשעה תומכים, אפס מתנגדים ואפס נמנעים, ההחלטה אושרה על-ידי הכנסת. תודה רבה.


מסמכים שהונחו על שולחן הכנסת

היו"ר עבד-אלמאלכ דהאמשה:


הודעה לסגן מזכיר הכנסת - בבקשה, אדוני.

סגן מזכיר הכנסת דוד לב:

ברשות יושב-ראש הישיבה, אני מתכבד להודיע, כי הונחו על שולחן הכנסת -

החלטת ועדת הכספים בעניין צו היטלי סחר (היטל בטחה של ייבוא להגנה על הייצור המקומי) (הוראת שעה) (מס'  2), התשס"ג-2003 (תיקון), התשס"ה-2005.

לקריאה שנייה ולקריאה שלישית: הצעת חוק התגמולים לנפגעי פעולות איבה (תיקון מס'  22), התשס"ו-2005, שהחזירה ועדת העבודה, הרווחה והבריאות. תודה.

היו"ר עבד-אלמאלכ דהאמשה:

תודה רבה לסגן המזכיר.


הצעת חוק בית התפוצות, התשס"ו-2005
[מס' כ/88; "דברי הכנסת", מושב שלישי, חוב' ל"ח, עמ' 24433;  נספחות.]
(קריאה שנייה וקריאה שלישית)

היו"ר עבד-אלמאלכ דהאמשה:

הנושא הבא: הצעת חוק בית התפוצות, התשס"ו-2005, קריאה שנייה וקריאה שלישית. תציג את הצעת החוק, בשם ועדת החינוך, התרבות והספורט, חברת הכנסת אראלה גולן. בבקשה, גברתי.

אראלה גולן (בשם ועדת החינוך, התרבות והספורט):

אדוני היושב-ראש, כנסת נכבדה, הנני מתכבדת להביא בפני הכנסת את הצעת חוק בית התפוצות, התשס"ו-2005, במקומו של יושב-ראש ועדת החינוך, התרבות והספורט, חבר הכנסת אברהם פורז, שלצערי נאלץ להיעדר מהישיבה היום.

בית התפוצות הוקם בתל-אביב ונפתח לציבור בשנת 1978, במטרה לשמש מרכז עולמי לחקר יהדות התפוצות, לתעד את סיפורה על מגוון קהילותיה ולרכז מאגרי מידע ייחודיים בנושאים הקשורים לכך. ייחודיותו של בית התפוצות נובעת, בין היתר, מן האפשרות שניתנת למבקרים למצוא את אילנות היוחסין של משפחותיהם באופן ממוחשב, דבר הנחשב למתקדם וחדשני.

מאז שנות ה-90, בעיקר בשל המצב הביטחוני, ירד, לצערנו, מספר המבקרים בבית התפוצות באופן ניכר, וזה שנים מספר מרחפת מעליו סכנת סגירה. מטרתה של הצעת חוק זאת, שיזמה חברת הכנסת ענבל גבריאלי, היא לעגן את מעמדו של בית התפוצות ולהבטיח את הקצאת המשאבים לפעילותו באופן שיאפשר לו, לנוכח חשיבותו הלאומית, חשיבות הפעילות המתקיימת בו, להמשיך ולהיות מרכז תיעוד, מחקר, לימוד, מורשת והנצחה של תולדות העם היהודי.

הצעת החוק מגדירה את מטרות בית התפוצות ואת הדרכים ליישומן, בסעיפים 2 ו-3 המוצעים, וקובעת כי השתתפות אוצר המדינה בהחזקת בית התפוצות תיקבע בכל שנה בחוק התקציב השנתי, וזאת לצורך הבטחת קיומו והמשך פעילותו - סעיף 4 המוצע.

יצוין כי חברת בית התפוצות, המחזיקה ומפעילה את בית התפוצות, היא חברה מעורבת, כהגדרתה בחוק החברות הממשלתיות, התשל"ה-1975, ומתוך 26 מניותיה מחזיקה המדינה בשבע. לאחרונה נחתם הסכם בין המדינה למחזיקות האחרות, ועל-פיו תעביר כל אחת מהן מניה אחת לבעלות המדינה, כך שהמדינה תחזיק בעשר מניות, הסוכנות היהודית וההסתדרות הציונית העולמית בשש מניות, אוניברסיטת תל-אביב בשש מניות והקונגרס היהודי העולמי בארבע מניות.

עוד קובעת הצעת החוק, כי חברת בית התפוצות תהיה גוף מבוקר לפי חוק מבקר המדינה, התשי"ח-1958 [נוסח משולב] - סעיף 5 המוצע - וכן גוף נתמך לצורך הפעלת הפיקוח והבקרה הקבועים בחוק יסודות התקציב, התשמ"ה-1985 - סעיף 6 המוצע.

מדובר בהצעת חוק חשובה, שתבטיח את קיומו של מוסד בעל תפקיד מרכזי בשימור ובתיעוד קהילות ישראל. לפיכך אני מבקשת מחברי הבית לאשר את הצעת החוק בקריאה שנייה ושלישית בתוספת לוח התיקונים.

היו"ר עבד-אלמאלכ דהאמשה:

תודה רבה לחברת הכנסת אראלה גולן, אשר הציגה בפנינו את הצעת החוק.

חברי הכנסת, הצעת החוק היא ללא הסתייגויות. אנחנו נצביע על הצעת חוק בית התפוצות, התשס"ו-2005, בקריאה שנייה, כהצעת הוועדה, לרבות התיקון לסעיף 4 כפי שהוא מופיע בלוח התיקונים. מי בעד? מי נגד? אפשר להצביע.

הצבעה מס' 22

בעד סעיפים 1-7 - 9
נגד – אין
נמנעים – אין
סעיפים 1-7 נתקבלו.

היו"ר עבד-אלמאלכ דהאמשה:

ובכן, ברוב של תשעה תומכים, אפס מתנגדים ואפס נמנעים, הצעת חוק בית התפוצות, התשס"ו-2005, לרבות התיקון לסעיף 4 כפי שמופיע בלוח התיקונים, עברה בקריאה שנייה.

אפשר להצביע בקריאה שלישית - אותה הצעת חוק, כאמור, הצעת חוק בית התפוצות, התשס"ו-2005. מי בעד? מי נגד?

הצבעה מס' 23

בעד החוק – 10
נגד - אין
נמנעים – אין
חוק בית התפוצות, התשס"ו-2005, נתקבל.

היו"ר עבד-אלמאלכ דהאמשה:

ברוב של עשרה תומכים, אפס מתנגדים ואפס נמנעים, הצעת החוק אושרה בקריאה שלישית והיא תהפוך לחלק מחוקי מדינת ישראל.

חברת הכנסת ענבל גבריאלי, יוזמת החוק, מבקשת לעלות ולהודות. בבקשה, גברתי, תינתן לך האפשרות לעשות כן.

ענבל גבריאלי (הליכוד):

אדוני היושב-ראש, חברי הכנסת, הצעת החוק הזאת היתה כרוכה בהתמודדות עם מאבקים מאוד מאוד קשים שנאלצנו לעמוד בהם פחות או יותר מתחילת הקדנציה. אני שמחה, אפילו מאושרת, מותר לומר, שהגענו לרגע הזה שהדברים אכן עוגנו בחוק כתוב.

אני רוצה להודות לכל חברי הכנסת שתמכו בחוק. אני רוצה להודות ליושב-ראש הוועדה, שנבצר ממנו להציג את הצעת החוק, חבר הכנסת אברהם פורז; כמובן לחברת הכנסת אראלה גולן, שהציגה במקומו; ליועצת המשפטית של הוועדה, מירב ישראלי; ליהודית גידלי, מנהלת הוועדה, ולכל אנשי הוועדה; לאנשי בית התפוצות, בעיקר חברי הטובים והקרובים, ראובן שגב, רני פינצי וכל יתר האנשים נאמני בית התפוצות. אני רוצה להודות גם לכם. אני רוצה להודות לחברי ועדת החינוך שהביעו תמיכה בהצעת החוק, וגם לראש הממשלה אריאל שרון שנכנס לעניין די בשלבים הראשונים, ביקר בבית התפוצות, ומעבר לכך באמת לא היה צורך לשכנעו והוא הביע תמיכה גלויה, מעשית ואקטיבית. אני רוצה להודות לו וגם לאורן מגנזי, יועצו. תודה רבה.

היו"ר עבד-אלמאלכ דהאמשה:

תודה רבה לחברת הכנסת ענבל גבריאלי.

חברי הכנסת, עכשיו אנחנו בנושא הבא, דיון בעניין הטיפול במפוני גוש-קטיף, בעקבות הצעה לסדר-היום של חבר הכנסת אורי אריאל. סיכום הדיון והצבעה יהיו מחר. יש לנו רשימת מתדיינים. אינני רואה שחבר הכנסת אריאל נמצא פה כדי לפתוח את הדיון.

מל פולישוק-בלוך (שינוי):

למה שלא נתקדם בינתיים?

היו"ר עבד-אלמאלכ דהאמשה:

אם חבר הכנסת אריאל איננו, אני מאוד מצטער. אנחנו נמשיך בסדר-היום. אם הוא יחזור בזמן אמת, נוכל אולי לחזור לנושא הזה.


הצעות לסדר-היום
ניצחונו של מרואן ברגותי בפריימריס ב"פתח"

היו"ר עבד-אלמאלכ דהאמשה:

אנחנו עוברים לנושא הבא - הצעות לסדר-היום מס' 7790, 7792, 7813, 7817, 7818,  7820, 7838 ו-7847 בעניין ניצחונו של מרואן ברגותי בפריימריס ב"פתח". ראשון המציעים, חבר הכנסת מוחמד ברכה, בבקשה.

אריה אלדד (האיחוד הלאומי - ישראל ביתנו):

למה אי-אפשר להעלות את הנושא הקודם?

מוחמד ברכה (חד"ש-תע"ל):

זה כבר נושא שהוא נחלת הכנסת, לא נחלת האיש. זה עבר את האיש, זה כבר של הכנסת.

היו"ר עבד-אלמאלכ דהאמשה:

חבר הכנסת מוחמד ברכה, אדוני יעלה ויתחיל את הדיונים. אנחנו נסתדר עם התקנון ועם החבר'ה שחולקים על דעתי. יש להם כל הזכות וכל דרך לעשות את זה. בינתיים אני קובע מה יהיה פה, ואנחנו עוברים לנושא הבא. בבקשה, חבר הכנסת ברכה.

מוחמד ברכה (חד"ש-תע"ל):

אדוני היושב-ראש, רבותי חברי הכנסת, לפני שבוע בבחירות המקדימות, בפריימריס בתנועת ה"פתח" ניצח חבר המועצה המחוקקת הפלסטינית ומזכיר ה"תנזים", מרואן ברגותי, הכלוא בכלא הישראלי. הוא ניצח ניצחון מוחץ וחד-משמעי, שיש בו אמירה מעבר לבחירות פנימיות בתוך תנועת ה"פתח". הניצחון של מרואן ברגותי בבחירות הוא אמירה שהעם הפלסטיני מוקיר ומעריך את אחד ממנהיגיו שהתנגדו ומתנגדים לכיבוש ומשלם מחיר יקר ביותר על עמדותיו. בו-בזמן הוא איש שתמך בתהליך השלום ומאמין בשלום. אני, כמי שליווה את משפטו במשך ישיבות רצופות, הזדמן לי לשמוע, גם במהלך המשפט, שרוחו לא נפלה במאבק נגד הכיבוש ובתמיכה בשלום אמת.

אני חושב שיש פה מסר לציבור בישראל. מי שמערכת הביטחון והשב"כ ניסו להדביק לו את התווית של תומך טרור או טרוריסט הוא בעצם האיש שאמור, בין שאר חברי ההנהגה הפלסטינית, להיות הנושא ונותן עם מדינת ישראל וממשלת ישראל על השגת שלום אמת בין שני העמים.

ולכן, המשפט שנראה לי לכל אורך הדרך כפארסה מגוחכת של כובש שמנסה להסתיר את פשעיו בזה שהוא מטיל על אחד הלוחמים נגד הכיבוש את האשמה כביכול במצב ובהידרדרות הקיימת, הכובש והכיבוש בעצם "תפרו תיק", והעמידה הגאה של מרואן ברגותי באותו בית-משפט, שהוא דחה כל הכרה בלגיטימיות של המשפט - הוא חבר המועצה המחוקקת הפלסטינית שזוכה לחסינות, והוא לא יכול להישפט על-ידי הכובש, והכובש הלא-לגיטימי לא יכול לייצר מהלך משפטי לגיטימי נגד לוחם חופש ולוחם למען שלום אמת כמו מרואן ברגותי.

לכן, אני חושב שהמסר שהעביר העם הפלסטיני בבחירות הפנימיות בתנועת "פתח" הוא בעצם מסר שהעם הפלסטיני לא יכול לקנות את העלילה שרקמו ממשלת ישראל והשב"כ ומערכת הביטחון נגד מרואן ברגותי, וזה בעצם גם מסר שהעם הפלסטיני אומנם מוכן וערוך למשא-ומתן עם העם בישראל ועם ממשלת ישראל, אבל זה לא אומר - ושאף אחד לא יבין את זה, ושלא ישתמע מכך - שזה מהלך של התרפסות - -
היו"ר עבד-אלמאלכ דהאמשה:

תודה רבה.
מוחמד ברכה (חד"ש-תע"ל):

- - או מהלך של ויתור על המאבק הלגיטימי בכיבוש. כמובן - - -
היו"ר עבד-אלמאלכ דהאמשה:

תודה רבה.
מוחמד ברכה (חד"ש-תע"ל):

אני מסיים, אדוני. כמובן, אני לא כולל - כפי שקולות מהימין הקיצוני יכולים לצעוק עכשיו - אני לא כולל במאבק נגד הכיבוש פגיעה באזרחים חפים מפשע, כפי שקרה בנתניה, שהיה פיגוע שאנחנו כמובן מגנים ודוחים, אבל מאבק בכיבוש הוא מאבק לגיטימי, והמאבק בכיבוש הוא מאבק בכיבוש על כל צורותיו וכל גילוייו, והוא זכות הנשמרת לעם החי תחת הכיבוש.

יש אפשרות אחרת - לסיים את הסכסוך לא במאבק, אלא במשא-ומתן. ממשלת ישראל, על-ידי התנהלות קלוקלת ופושעת, מנסה להתחמק מתהליך שלום אמיתי ומנסה לייצר מעגלים של דמים. תודה רבה, אדוני.


היו"ר עבד-אלמאלכ דהאמשה:

תודה רבה לחבר הכנסת מוחמד ברכה. חבר הכנסת רן כהן - בבקשה, אדוני; מציע מספר 2. יש לנו עוד מציעים, חברי הכנסת יעקב מרגי, יורי שטרן, ניסן סלומינסקי. סלומינסקי מחוק, אז חברי הכנסת משה גפני ודני יתום, אם יהיו כאן, יוכלו להשתתף. בבקשה, חבר הכנסת כהן.
רן כהן (מרצ-יחד):

אדוני היושב-ראש, חברות וחברי הכנסת - -
חיים אורון (מרצ-יחד):

יש תשובת ממשלה?
רן כהן (מרצ-יחד):

- - מאז נבחרו מרואן ברגותי וחבריו בפריימריס של ה"פתח" להיות הנציגים שלו לבחירות למועצה הלאומית הפלסטינית עבר כמובן זמן רב - ובמשך הזמן הזה עברנו, לצערנו הרב, גם את הפיגוע הנורא בנתניה אתמול. קצב הדברים במזרח התיכון הוא כל כך קשה, שאין דרך אלא לנסות ולהתמודד עם כל ההכללה של הדברים גם יחד.

יש מי שרואה בבחירה של ברגותי אסון גדול, ואין ספק שמי שרואה בו אשם בשפיכות דמים - לגביו זה יכול להיראות שחור משחור. יש גם מי שרואה במאבק בקרב הפלסטינים מאבק בין הדור של ברגותי ועבד אל-קאדר במזרח-ירושלים, וקאדורה פארס וג'יבריל רג'וב, לבין ההנהגה של תוניס, כאילו זה המאבק העיקרי.

אני רוצה לומר לכם, רבותי חברי הכנסת, מי שעיניו בראשו ולבו פועם בכיוון שבו צריך להגיע לפתרון ולהשכנת הסדר שלום והורדת הטרור חייב להבין שחל כאן מהלך שיש לו גם חשיבות עצומה מבחינת הפתרון בעתיד.

בחירת אנשים כברגותי וחבריו - עם כל מה שמייחסים להם - להנהגה הצעירה היא גם חיזוק למגמה של אבו-מאזן, שהוא הלוחם בתוך ה"פתח" בטרור, הלוחם מספר אחת. משום שהמאבק העיקרי איננו בין ברגותי לבין אבו-מאזן; המאבק העיקרי הוא בין ה"פתח" לבין ה"חמאס", ומי שרוצה לדאוג לכך שה"חמאס" לא ישתלט על העם הפלסטיני ושתהיה תקווה, שתהיה הנהגה שאפשר יהיה לדבר אתה, צריך להבין שברגותי יכול לחזק את ההנהגה של אבו-מאזן, שרוצה בפתרון מדיני.

אדוני היושב-ראש, אי-אפשר גם לברוח מהחרדה שיש היום בציבור הישראלי, אחרי הפיגוע שהיה אתמול בנתניה. צריך לזכור שלאחר ההתנתקות, לפני שלושה וחצי, כמעט ארבעה חודשים, נוצר מצב שבו ממשלת ישראל נתונה כמו באמוק. אין לה שום יוזמה לשום דבר. ואין, במזרח התיכון לא יכול להיות ואקום. אם יש ואקום מדיני - נכנס לתוך הוואקום הזה טרור.

ולכן, המוצא היחיד - גם לפתרון מדיני של שלום בעתיד וגם למניעת טרור עכשיו - הוא לא בכך שאנחנו נקום ונגנה כל יום וכל בוקר את ברגותי, אלא בכך שניזום מהלך מדיני של הידברות עם אבו-מאזן וממשלתו - -
היו"ר עבד-אלמאלכ דהאמשה:

תודה רבה.
רן כהן (מרצ-יחד):

- - על פתרון של שלום. כי אם לא יהיה בידי הממשל הפלסטיני מוצא של משא-ומתן לשלום, אין בידיו כלום כדי לעצור את הטרור ואת האלימות. ולכן, הבלבול של הממשלה הזאת - פתאום אחרי ההתנתקות האדירה היא עומדת באפס מעשה, היא זאת שגם במידה רבה מאוד אחראית לוואקום הזה ששואב אליו טרור מגונה, נפסד, רצחני, מתועב, אבל טרור שנכנס לתוך ואקום פוליטי. תודה רבה.
היו"ר עבד-אלמאלכ דהאמשה:

תודה רבה לחבר הכנסת רן כהן. חבר הכנסת יעקב מרגי - בבקשה, אדוני. גם לך תינתן אותה זכות באותו זמן לנמק את הצעתך לסדר-היום, הצעה דחופה בעניין ניצחונו של מרואן ברגותי בפריימריס ב"פתח".
יעקב מרגי (ש"ס):

אדוני היושב-ראש, חברי חברי הכנסת, אני שומע את הדיבורים על חיזוק אבו-מאזן. תחילה, ברשותך, אדוני היושב-ראש, חברי חברי הכנסת, אני רוצה מכאן שוב לשלוח תנחומים למשפחות שאיבדו את יקיריהן אתמול בפיגוע הנפשע בנתניה ואיחולי החלמה מהירה לפצועים, אבל זה מחזיר אותנו למציאות ולנושא שאנחנו מדברים - - -
רן כהן (מרצ-יחד):

תאחל גם בריאות לחולים ולפצועים.
יעקב מרגי (ש"ס):

אמרתי. הפיגוע הזה מחזיר אותנו למציאות. אתה יודע מה, יש ויכוח אם צריך לחון את ברגותי, לא לחון את ברגותי, להתייחס לבחירה שלו, לא להתייחס - אבל זה עדיין לא מתחיל, רן, לא מתחיל.

ירי ה"קסאמים" - ואתה איש צבא, רן, עם רקורד יותר גדול משלי - ירי ה"קסאמים", ידוע מאיפה הוא יוצא. זה לא חגורה או תיק נפץ שצריך לרדוף אחריהם בפינצטה בסמטאות. כולנו יודעים וכל בר-בי-רב יודע מאין זה בא ואיך זה מיוצר ואיך זה נעשה. אי-אפשר לנקות את אבו-מאזן מחוסר המעש של הרשות הפלסטינית בנושא זה - -
רן כהן (מרצ-יחד):

נכון.
יעקב מרגי (ש"ס):

- -  אי-אפשר, אי-אפשר. אז איך מצפים? אני לא נכנס לסוגיה. אתה יודע מה - כולי, כל-כולי רוצה הסדר מדיני, שלום יציב ובטוח, שייגמר סכסוך הדמים, אבל אני שואל: איך מצפים מעם – אף  שאנחנו עם נאיבי, אף  שאנחנו עם סלחן - איך עדיין מצפים מאתנו לעוד מחווה, ועוד מחווה, כשאתה רואה את האנרכיה.

רן, אני הייתי במוצאי שבת בנתיבות. זה כמו להיות בבסיס תותחנים בשבטה. מספרים לי אנשי הנגב שם ואומרים: כשמדברים על "קסאם" בשובה, שתבין, זה אומר שהיו 30, שרקו 30. כל מטח "קסאמים" זה 30-30-30. זה לא מדווח. זה מטוּוח, אבל לא מדווח. המצב בלתי נסבל.

אנחנו גם לא שוכחים את התקופה שברגותי היה חופשי, כל פיגועי הירי. מאז שהוא בפנים, אף אחד לא יכול לומר שלא פחת מספר פיגועי הירי בדרכים והביטחון חזר פחות או יותר לכבישים בשטחי יהודה ושומרון.

לכן השאלה היא לא אם ברגותי ניצח ואם לדבר או לא לדבר אתו, השאלה היא אם הרשות הפלסטינית רוצה, ואני טוען שהיא יכולה אבל היא לא רוצה לטפל בתוהו ובוהו שיש ברשות, לא בתחום החזקת הנשק הלא-חוקי, לא בתחום השחיתות והאנרכיה החוגגת. כשיש אנרכיה אתה לא יכול לבקש מהעם היושב בציון שימשיך לתת ולתת.

היו"ר עבד-אלמאלכ דהאמשה:

תודה לחבר הכנסת מרגי. חברי הכנסת שטרן, גפני ויתום - אינם נמצאים. הסתיימה רשימת המציעים, ואנחנו יכולים להצביע על כל הצעה שתבקשו, משום שאין תשובת ממשלה בעניין הזה. חבר הכנסת ברכה, מה אדוני מבקש?

מוחמד ברכה (חד"ש-תע"ל):

מליאה.

היו"ר עבד-אלמאלכ דהאמשה:

חבר הכנסת מרגי?

יעקב מרגי (ש"ס):

ועדת החוץ והביטחון.

היו"ר עבד-אלמאלכ דהאמשה:

אולי תסכימו ביניכם? הסכמתם על מליאה.

נעבור להצבעה על ההצעות של חברי הכנסת ברכה, רן כהן ויעקב מרגי, אם להעביר את הנושא למליאה או לא.

הצבעה מס' 24

בעד ההצעה לכלול את הנושא בסדר-היום - 5
נגד - 2
נמנעים - אין
ההצעה לכלול את הנושא בסדר-היום של הכנסת נתקבלה.

היו"ר עבד-אלמאלכ דהאמשה:

ברוב של חמישה תומכים, שני מתנגדים ואפס נמנעים, הצעותיהם של חברי הכנסת ברכה רן כהן ומרגי תועברנה לדיון בשלב מאוחר יותר ותיכללנה בסדר-יומה של מליאת הכנסת.


הטיפול במפוני גוש-קטיף
["דברי הכנסת", חוב' א', עמ'  26017.]

היו"ר עבד-אלמאלכ דהאמשה:

אנחנו חוזרים לנושא הקודם, ואנחנו מאפשרים, לפנים משורת הדין, לחבר הכנסת אריאל, שלא נכח בשעת האמת, לפתוח את הדיון בעניין הטיפול במפוני גוש-קטיף. סיכום הדיון וההצבעה יהיו מחר, יום רביעי.

אורי אריאל (האיחוד הלאומי - ישראל ביתנו):

אדוני היושב-ראש, חברי חברי הכנסת, ראשית, תודה ליושב-ראש שאפשר לי לפתוח את הדיון ותודה ליושב-ראש הכנסת ולנשיאות שהכירה בדיון הזה כראוי. אני לא מתכוון לדבר בכלל לא בתחום המדיני, לא בתחום הפוליטי ולא בתחום הביטחוני, וכל אחד מהם הוא נושא ראוי וחשוב, בוודאי לאחר מה שקרה בימים האחרונים. אני רוצה להתרכז בנושא האנושי.

מה שקרה הוא שראש הממשלה, שכמובן איננו פה, ואף לא אחד מנציגיו, גירש את היהודים מגוש-קטיף, חבל-עזה וצפון השומרון וזרק אותם לכלבים, זו ההגדרה בלשון עממית. בימים אלה, לאחר 100 ימים, עדיין מאות רבות של תושבים נמצאים בבתי-מלון. האם ראש הממשלה לא ידע לאן הולכים? האם הוא לא הבין שצריך לתת קורת-גג למגורשים? הוא הבין אבל זה לא עניין אותו.

קולט אביטל (העבודה - מימד - עם אחד):

האם זה לא נכון שגם המפונים לא מצאו שום הסדר?

אורי אריאל (האיחוד הלאומי - ישראל ביתנו):

אני תיכף אגיד לך מה הם רצו ומה אתם עשיתם, כי הייתם שותפים לממשלה הזאת. שר השיכון היה שלכם, ותיכף נדבר על זה.

ראש הממשלה, בנאומו בפתיחת המושב, לא הזכיר במלה את הגירוש, ובוודאי לא את המגורשים, כי בשבילו הם שקופים, הם אינם. ראש הממשלה, שעשה בנחישות את הגירוש, הרס את בתי-הכנסת, הרס את כל היישובים, הרס את הנשמות של האנשים, שזה דבר עוד יותר חמור. האנשים שנמצאים בבתי-המלון יודעים לאן הם אמורים ללכת, אבל ביתם אינו מוכן.

עכשיו, חברת הכנסת אביטל, אנחנו נדבר על יישוב שנקרא כפר-דרום, שמראש סגר עם השר הרצוג, שר הבינוי והשיכון, עם מינהלת סל"ע ואנשי ראש הממשלה, לאן הוא ילך. הסיכום היה שאנשי כפר-דרום יהיו יומיים-שלושה בבית-מלון בבאר-שבע ויעברו לבית-דירות באשקלון. הם לא רצו להיות באשקלון ולא רצו בית-דירות, אבל הם רצו שקט. אחרי הגירוש הם רצו שקט ומרגוע, ולכן הם הסכימו ללכת לבית דירות באשקלון.

זו ההצעה שהציעו להם שר השיכון, ראש הממשלה, יונתן בשיא, אילן כהן וכל שאר היהודים הנהדרים הללו. האם הם הגיעו לשם, חברת כנסת קולט אביטל? לא. הם לא הגיעו לשם, היום יום שלישי בשבוע, הם עדיין במלון בבאר-שבע, את יודעת למה? כי מינהלת סל"ע וכל העוסקים במלאכה לא טרחו לסגור את העניינים עם עיריית אשקלון ועם הקבלן, ואת הסידורים, כופר החנייה וכל השטויות שלהם, ובאותו זמן שוהים מאות ילדים בבתי-המלון.

הם ביקשו ללכת למקום אחר, אבל אז הודיעה להם המדינה, בהנחיית ראש הממשלה, שבמקום אחר הם לא יקבלו שום דבר, רק לאשקלון ורק לבית-דירות. שערורייה גוררת שערורייה. כששואלים: האם ילדי כפר-דרום, שנמצאים בבאר-שבע, יקבלו את כל מה שהיה להם מבחינת חינוך בבאר-שבע, התשובה היא: כן, אבל הביצוע הוא חלקי. מדוע? האם הם ראויים לעונש?

כשאומרים: לא נגייס את ילדיכם לצבא, כי אולי מישהו מכם חשוד שהיה על גג בית-הכנסת בכפר-דרום, זה צודק? במה הם חטאו שהם רוצים ללכת לצבא? במה הם פשעו שהם רוצים ללכת ליחידות קרביות? אבל את ראש הממשלה זה לא מעניין. הוא יעשה כל דבר כדי לפורר אותם, אבל הם חזקים ממנו. ברוך השם, רוב הקהילות, וראוי להצדיע להן על כך, ולחזק אותן על כך, מחזיקות מעמד למרות כל הקשיים וכל הבעיות.

אנשי כפר-דרום ראויים לכל הברכות, ואנשי גני-טל ואנשי עצמונה וקטיף וכן הלאה; לא נוכל להזכיר את כולם כרגע. רובם ככולם עומדים על כך שיגיעו ליישובי קבע וימשיכו ביישוב ארץ-ישראל באזורים הקשים, בעיקר בנגב, בעיקר על "הקו הירוק", במקומות שיש צורך בהתיישבות יהודית.

קרוב ל-70% מהמגורשים הם מובטלים. מי מאתנו פה היה מובטל? אני מקווה שאף אחד לא. אבל מי שרואה אותם יודע שמה שאמרו חכמינו זיכרונם לברכה, שהבטלה היא אם כל חטאת, הוא נכון. לא כי הם חוטאים, חס וחלילה, אלא שנמצאים אנשים מובטלים שלעתים נסחפים ומבזבזים את כספי הפיצויים על דברים לא ראויים ולא חשובים, ולא משקיעים את זמנם בלימוד, והבעיות הולכות וגדלות.

אני רוצה לומר פה ביושר, שמנכ"ל משרד התעשייה והמסחר עושה מאמצים, אבל אין כלים בידו. כשהוא מבקש לקבל סיוע כספי, הנחיות, החלטות ממשלה - - -

צבי הנדל (האיחוד הלאומי - ישראל ביתנו):

גם מנכ"ל משרד השיכון.

אורי אריאל (האיחוד הלאומי - ישראל ביתנו):

נגיע לשיכון בעוד רגע. מנכ"ל משרד התעשייה והמסחר לא מקבל אלא רק חלק קטן מהכלים. מנכ"ל משרד התעשייה והמסחר הגיש בקשה לתת עדיפות בקליטת המגורשים במשרדי ממשלה, מה שאפשרי. החליט ראש הממשלה, שעמד בראש ועדת השרים, לא לאפשר זאת. מדוע? זה לא דבר כספי, זה לא דבר שקשור לחקיקה, בסמכותו לאשר את זה, אבל הוא לא אישר את זה.

עברו יותר מ-100 יום, האם החלו באחד היישובים, לא יותר מאחד, בבניית יישוב הקבע? התשובה: לא. האם הממשלה לא ידעה לפני שנה וחצי שהיא הולכת לעשות את הגירוש? היא ידעה. היא ידעה, חברת הכנסת קולט אביטל, שחלק גדול מהם ילכו לניצן, מדוע לא הקימה את התשתיות לבניית הקבע? נשאר סימן שאלה, כי תשובות לא מקבלים. מדוע היא לא החלה היום בבניית יישוב הקבע, מה מעכב אותה היום? האם לא ראויים האנשים האלה, אחרי הגירוש, הם כבר גורשו, האם הם לא ראויים היום לבית קבע משלהם? במקום שהממשלה מוכנה, שהממשלה מסכימה, מה מעכב אותה?

כן, ראוי מנכ"ל משרד הבינוי והשיכון למלה טובה. הוא עושה לילות כימים בניסיון להקל ולפתוח את הפלונטרים שמינהלת סל"ע מייצרת חדשות לבקרים. היא לא פותחת כלום, רק סותמת. ויש עוד אנשים שמצליחים איכשהו לפתוח את הפלונטרים האלה.

לפני עשרה ימים עשינו – הוועדה לזכויות הילד בראשות חבר הכנסת רן כהן – סיור. אני לא יודע אם אתה אמור לדבר פה, אבל הייתי שמח אם היית מדבר, זה דיון פתוח לכולם, אם היית אתה מספר מה ראו עינינו. אתה מסתכל על הילדים – בסדר, המבוגרים הם מבוגרים, נניח שהם יסתדרו איכשהו, אבל הילדים, מה פשעו? עוללים, תינוקות של בית רבן, במה חטאו? הגנים לא גנים, ההסעות לא הסעות, הבטיחות בהסעות – אין חיה כזאת, תחנות הסעה – מי שמע עליהן בכלל. תקצר היריעה מלספר. אני מאוד מקווה שחבר הכנסת רן כהן  יעלה ויספר את מה שראו עינינו.

אני מבקש לסיים ולבקש מחברי חברי הכנסת, אינני רוצה להיכנס שוב לנושא הפוליטי, לא המדיני, וגם לא נכנסתי לעניין הביטחוני. אני מבקש שחברי הכנסת ימצאו את דרכם, כל אחד לשיטתו, לבטא את הצורך לחזק, לזרז את כל העבודה ואת כל הסיוע הממשלתי שמגיע לאנשים לפי דין ולפי חוק.

אני רוצה לסיים במשפט אחד, לכל אותם מתנדבים, גם האנשים כפרטים וגם הארגונים, יישר כוח על כל מה שאתם עושים למען אותם עקורים, ללא הבדלי גישות פוליטיות. ויישר כוח לכם, המתיישבים, בכל אתר ואתר. תודה.

היו"ר קולט אביטל:

תודה רבה. הדובר הבא, חבר הכנסת אליעזר כהן - אינו נמצא באולם. חבר הכנסת אריה אלדד, בבקשה.

אריה אלדד (האיחוד הלאומי - ישראל ביתנו):

גברתי היושבת-ראש, חברי חברי הכנסת, 100 יום יושבים המגורשים בבתי-מלון, וכל חטאם, גם של אלה שפנו ונרשמו בזמן במינהלת סל"ע - אלה שהיו מתיישבים בשליחותה של מדינת ישראל וגורשו על-פי חוק, יושבים 100 יום בבתי-מלון. ואומרת לי אחת האמהות: אתה יודע כמה זה מתסכל כאשר אני לא מסוגלת לכבס לבן החייל שלי כשהוא חוזר הביתה לשבת? דבר טריוויאלי. אנשים חושבים שהם מתפנקים בבתי-המלון. אמהות למשפחות מתגעגעות פשוט לבשל ארוחת ערב. אומרים לי שנמאס להם לאכול במלון שלוש פעמים ביום, הם רוצים סתם לחם ולבן. דברים טריוויאליים, לא מסוג מה שאנחנו היינו עוסקים פה כאן, אבל זה נמשך 100 יום.

אנשים שזכאים על-פי כל דין ועל-פי כל חוק פינוי-פיצוי ודומיו לפיצויים על משק חקלאי שנהרס, שולחים אותם להביא תעודת טיפת-חלב מ-1983 כדי להוכיח שהם חיו, שהם היו פעם. אנחנו  מתעסקים בהוכחת העבר.

היה יישוב בשם דוגית. גרו שם דייגים. נמלכה מדינת ישראל והקצתה להם אזור דיג באזור זיקים. נמלך חיל הים והכריז על האזור כאזור אסור בשיט. מותר להם לדוג, רק להיכנס לים אסור להם.

כשכותבים מכתבים למינהלת סל"ע במשרד ראש הממשלה – אני כותב, לא מפי השמועה אני אומר – אני לא מקבל תשובות, בניגוד לכל דין.

יש אדם אחד מאלי-סיני שהיה רווק והתחיל לבנות בית, אבל לא יכול היה לקבל משכנתה בתנאים טובים, כי הוא היה רווק ולכן בנה לאט-לאט. במזל טוב הוא התחתן לפני שנתיים וקיבל משכנתה, וגמר את הבית שבועיים אחרי התאריך הקובע. הרסו לו את הבית, הוא לא יקבל פיצויים, הוא משלם משכנתה כל החיים על הבית שהרסו לו.

התערובת הזאת של סדום ושל חלם ושל שלומיאליות ושל אדישות ושל רשעות היא מאוד מיוחדת בטיפול באנשים האלה. כשאני מנסה לפנות לשרים המופקדים על העניין, אני אומר – אני לא מסוגל לפנות לשרי הליכוד שעשו את זה במו ידיהם, אני לא יכול להסתכל להם בעיניים. האנשים האלה בגדו בערכים שעליהם הם גדלו ועליהם הם נבחרו. אני קורא לחברי מהשמאל, לספסלים הריקים כאן, מהמרכז, לאלה שעשו את זה לאנשים האלה: תעזרו להם עכשיו. תהיו בני-אדם.

היו"ר קולט אביטל:

תודה רבה. חברת הכנסת אראלה גולן - אינה נמצאת באולם. חבר הכנסת יעקב מרגי, בבקשה.  אחריו – חברת הכנסת אראלה גולן, ואחריה – חבר הכנסת עבד-אלמאלכ דהאמשה.

יעקב מרגי (ש"ס):

גברתי היושבת-ראש, חברי חברי הכנסת, בדרך לכאן ניסיתי לנסח הגדרה למה שקורה, להגדיר את ההתנהלות, את הטיפול במפונים, במגורשים, בעקורים. אליבא דכל גרסה, אין לי הגדרה מתאימה, כי זה גובל ברשעות. אני אספר לכם, אני ליוויתי משפחה ממורג, חבר הכנסת צבי הנדל, שיש להם ילדה מוגבלת. היה מאבק על כל קרווילה בניצן. אתה מכיר יהודי בשם מוקה, אשר מנהל שם את האתר מטעם המינהלת. היה לחץ, הם עם הרבה ילדים קטנים, והוא לחץ והבטיח הבטחות. הייתי מעורב בזה, והנה שכרו להם וילה באשקלון. לי נאמר שזה יהיה לשנה. השבוע בישרו להם שהחוזה הוא רק לחצי שנה. הם האמינו, כי זה גורם מהמינהלת, מדינת ישראל, והם לא החתימו אותו, לא הקליטו אותו.

צבי הנדל (האיחוד הלאומי - ישראל ביתנו):

קיבלת הבטחה בכתב?

יעקב מרגי (ש"ס):

כלום.

צבי הנדל (האיחוד הלאומי - ישראל ביתנו):

אין מכתבים במינהלת. שום דבר כתוב.

יעקב מרגי (ש"ס):

שום דבר. לכן חשוב שהציבור ידע. כשאני אומר שאין לי הגדרה, רשעות היא מלה עדינה.

כולנו יודעים מה קורה עם העקורים והמפונים. כולנו יודעים מה קורה אתם, היכן הם זרוקים, את ההשלכות החברתיות, בעיות במשפחות – זה לא בוער לאף אחד. ראש הממשלה, האגו שלו נפגע מהם. הוא נפגע מהם, האגו של ראש הממשלה נפגע מהם. הוא לא יטפל בהם, הוא ינקום בהם, הוא יראה אותם מושפלים, שבורים, רצוצים. אבל אי-אפשר לזרוק הכול על ראש הממשלה. גם השתיקה שלנו - השתיקה שלנו, השתיקה של בית-המחוקקים, השתיקה של החברה. רצח אופי – בתי-מלון. אני מזמין את האנשים לראות מה זה לחיות בבית-מלון עם ילדים: "פעקלעך" זרוקים בפרוזדורים, תיקים, נעליים, אין סדר, אין פרטיות, אין חיי משפחה. מה בתי-מלון?

הבולדוזר, ראש הממשלה, שיודע לעשות הכול, פתאום לא מצליח לפתור את הבעיה. הוא לא רוצה לפתור את הבעיה. הם פגעו לו באגו. וזאת מדינה שבה כנראה אסור לפגוע באגו של ראש הממשלה. ראש ממשלה שנפגע לו האגו – סכנה. סכנה לבחור בו. זה מזכיר לנו משטרים אפלים, אחרים. זה ראש הממשלה שרוצה לאט-לאט שינוי שיטת המשטר. וירא מנוחה כי טוב ואת הארץ כי נעמה – השיטה הצליחה לדרוס. הוא רוצה לשכלל את השיטה. צריך להביא לו קלטות מהמשפט של סדאם חוסיין, אולי הוא יבין לאן מובילים משטרים כוחניים.

היו"ר קולט אביטל:

תודה רבה. חברת הכנסת אראלה גולן - אינה נמצאת. חבר הכנסת עבד-אלמאלכ דהאמשה, בבקשה. אחריו - חבר הכנסת יולי-יואל אדלשטיין.

עבד-אלמאלכ דהאמשה (רע"ם):

גברתי היושבת-ראש, חברי חברי הכנסת, הרי אנחנו עוד לא שכחנו. לא עבר זמן רב. פה, בבית הזה, הצבענו ברוב גדול, לאחר חילוקי דעות לא קלים, ואכן הממשלה עשתה נכון ועשתה שירות אדיר למדינת ישראל, וגם למתנחלים האלה עצמם, כאשר חילצה אותם ממצב מביך, מצב אומלל, מצב בלתי צודק לחלוטין. הם גזלו שם אדמה של אחרים, ישבו בלב לבו של העם הפלסטיני בעזה, שאבו את המים, שלטו בחקלאות, מנעו נשימה מהעם הפלסטיני שם. והממשלה הגיעה למסקנה שאכן יש להוציא אותם משם, והם הוצאו כדת וכדין.

אלה שהתנגדו לצעד הנבון והנכון הזה והאיצו באותם מתנחלים – אולי הוליכו אותם שולל במידה מסוימת – להתנגד לחוק ולצעדי הממשלה ולכל החלטות הממשלה והכנסת שהתקבלו כחוק ובאופן דמוקרטי ביותר, הם באים עכשיו גם להלין. מה אומר חבר הכנסת אריאל? הוא רוצה רק לדבר על הצד האנושי? יפה. איפה היה הצד האנושי כאשר האצת באנשים האלה להתנגד לפינוי ולא להסכים לממשלה ולהחלטותיה, ולא לעבור למשכנות קבע וליישובים שהממשלה הכינה?

יצחק לוי (ציונות לאומית דתית מתחדשת):

לא הכינה כלום.

עבד-אלמאלכ דהאמשה (רע"ם):

הכינה, אדוני, הכינה, אבל הם לא רצו לעבור, ואתם האצתם בהם לא להסכים, ואתם גם אמרתם להם להתמרד - - -

יצחק לוי (ציונות לאומית דתית מתחדשת):

היא לא הכינה, הנה היום אין מקומות.

עבד-אלמאלכ דהאמשה (רע"ם):

אולי בסופו של דבר אלה שלא רצו לקבל שום פתרון – לא בקרווילות ולא ביישובים אחרים ולא ביישובים ארעיים – הנה, הממשלה באה ומציעה להם בתי-מלון. מה יותר מזה? הם לא נמצאים במעברות, הם לא נמצאים ביישובי סככות, אתה יודע מה, הם לא נמצאים באותם תנאים שבהם נמצא העם הפלסטיני, שבאדמתו שכנו ועל אדמתו רבצו, ואת אדמותיו לקחו ואת מימיו שתו. הם בתנאים הרבה יותר טובים ומשופרים. כמה מאות מיליונים עוד צריך להוסיף? בהחלטה הראשונה היה איזה סכום לכל מתנחל. לאחר מכן בוועדת הכספים באו והוסיפו, חבר הכנסת אורון, בוועדת משנה. כי אתם אישרתם את זה, הממשלה אישרה את זה. כל פעם באים ומוסיפים עוד כמה עשרות מיליונים. מה עוד אפשר לעשות יותר מזה?

אני חושב שהעניין הזה חייב להסתיים. האנשים האלה זכו לטיפול הוגן. עכשיו הם זכאים לכך שאלה שהוליכו אותם שולל יגידו להם: רבותי, מספיק, המשחק נגמר, העניין הזה נגמר, תואילו בטובכם לקבל את הצעת הממשלה להשתקם במשכנות הקבע האפשריים, מה שנעשה ומה שניתן לעשות, אף אחד לא רוצה להעניש איש - -

היו"ר קולט אביטל:

גם זמנך נגמר.

עבד-אלמאלכ דהאמשה (רע"ם):

- - והצעד הזה, וההתנתקות הזאת, והסיום הזה של פרק אומלל של התנחלויות חייב להגיע לקצו.

היו"ר קולט אביטל:

תודה רבה.

עבד-אלמאלכ דהאמשה (רע"ם):

הלוואי שבקרוב מאוד נגיע לסיום הפרק הנוסף בגדה המערבית, כפי שזה הסתיים בעזה. תודה רבה, גברתי.

היו"ר קולט אביטל:

תודה רבה. חבר הכנסת יולי-יואל אדלשטיין - אינו נמצא. חבר הכנסת צבי הנדל, בבקשה. אחריו - חבר הכנסת יצחק לוי.

צבי הנדל (האיחוד הלאומי - ישראל ביתנו):

גברתי היושבת בראש, חברי חברי הכנסת, אני לא מאחל לאף אחד מכם להרגיש חוסר יכולת של חבר כנסת לעזור לאחים שלו, לחברים שלו, בסיטואציה שלא היית מאמין שיכולה להתקיים במדינה דמוקרטית, ואני מדבר מיום אחרי הגירוש ואילך.

יש לי הרבה מה להגיד – ואני אומר את זה לא רק פעם אחת – על עצם הגירוש ועל התוצאות שלו. אבל כמו שאמר אורי אריאל, אנחנו מדברים עכשיו רק על הפן האנושי. אין לי הסברים אחרים. יושבים כמה אנשים רעים - אני חייב להגיד גם את הטובים, צעקתי לאורי והוא הזכיר את שמותיהם כי הם כל כך בולטים, כמו מנכ"ל משרד התעשייה והמסחר, כמה שהם יכולים, אבל אתה רואה שבן-אדם יוצא ממניעים טהורים, או מנכ"ל משרד השיכון – אלה לא בדיוק אנשים מהמפלגה שלי, אבל הם בני-אדם. כמה שהם יכולים הם עוזרים, לא הכול בידיהם. אתה מכיר, אתה רואה את זה.

יש לעומת זה אנשים, שאני נדהם, אני עומד בפה פעור. יש ממש התעללות. אתה צריך להביא – על דברים שיש לממשלה, רק בשביל להריץ אותך – כל מיני הוכחות: תביא מכתב שקיבלת מהבנק בזמנו שאתה חי שם. הרי יש לכם כל הבנקים וכל קופות-החולים, אתם יכולים לקחת את כל הרשימות. אין שום בעיה למשרד ראש הממשלה. יכול להיות שבסוף יחסרו לו 10% שהוא יצטרך לוודא. אני יודע ממה זה נובע – כי שילמו למישהו מאחד היישובים בצפון החבל לפני הפינוי בשביל שיוכלו להודיע בכלי התקשורת שכבר יש נרשמים, לאחד שמימיו לא גר בגוש. הוא רימה אותם, אבל הוא סיפק להם חומר. אז עכשיו הם מפחדים מהצל של עצמם. אין לי הסבר אחר. בקיצור, מתנהגים לאנשים האלה כאילו הם האויב של העם. לא כאלה שמסיבות מדיניות עשו מהלך וזה טובת המדינה וכו', ועכשיו צריך לפתור את הבעיה על-פי מה שהם מחליטים.

אני אומר לכם, נציגי מרצ כאן במליאה כרגע, דווקא משום שאתם בקצה השמאלי של מפת הציונות בישראל - אני אתן אפילו דוגמה או שתיים בשביל שתבינו על מה אני מדבר, ואני לא אדבר כללית. למשל, יש עצמאים שהחליטו בחוק שנותנים להם דמי הסתגלות או דמי מחיה לשנה אחת אם גילם גבוה. יש שיטה איך לחשב, ויש עכשיו ויכוח איך מחשבים את זה. הם גם לא זכאים לדמי אבטלה כמו שמקבלים האחרים, השכירים – הולכים ללשכת עבודה ומקבלים דמי אבטלה. לחלקם אין ממה לחיות, חלקם, יש להם רזרבות - -

היו"ר קולט אביטל:

אבקשך לסיים.

צבי הנדל (האיחוד הלאומי - ישראל ביתנו):

אני כבר מסיים. - - ולא מעבירים להם, כי יש ויכוח על הסכום – האם זה סכום כזה או סכום אחר. אמרתי, טוב, אז תיתנו 10% פחות מהמינימום שעליו מוסכם, ואחר כך תשלימו, אבל תנו לבני-אדם לחיות.

אין התחייבות אחת, שניתנה בפורומים רחבים, שמקיימים אותה. את כל ההתחייבויות הפירו. אני  מחפש ניירת, התכתבות, ופתאום קלטנו שלא יוצא מכתב אחד מהמינהלת. כל סיכום, כל פרוטוקול - אין יציאה של חומר כתוב אחד.

היו"ר קולט אביטל:

אבקשך לסיים. אנא ממך.

צבי הנדל (האיחוד הלאומי - ישראל ביתנו):

אני כבר מסיים. אני חושב שיש רגעים - אנחנו מדברים על זכויות האזרח וזכויות הפרט ועל דמוקרטיה, ובאלה יש איזה גבול -  אני  מדבר בשיא האיפוק שרק אפשר - וכולם צריכים להירתם ולא לאפשר במדינה מתוקנת, כשעושים מהלך כזה שאולי שנוי במחלוקת - לא אולי, בטוח - שבסופו של דבר האזרח ירגיש שעקב גחמותיו של איש אחד, ואין לי מלה אחרת, גחמותיו של איש אחד, אולי מפני שהוא נפגע, הוא מתנקם באנשים חסרי ישע, רומס אותם עד עפר.

היו"ר קולט אביטל:

חבר הכנסת הנדל, בבקשה ממך. אנא, בבקשה סיים.

צבי הנדל (האיחוד הלאומי - ישראל ביתנו):

אני מסיים. דע לך, ידידי חבר הכנסת דהאמשה, שהכסף שאתה אישרת בוועדת הכספים, שום דבר ממנו לא הגיע למתיישבים. כל זה בגלל שכירת בתי-מלון. שכר דירה שתוכנן בתקציב של 450 דולר הוא עלות של יום אחד למשפחה במלון, ו-12 יום גמרו שנת תקציב שלמה.

היו"ר קולט אביטל:

חבר הכנסת הנדל, כבר עברת את זמנך בכפליים.

צבי הנדל (האיחוד הלאומי - ישראל ביתנו):

וכל זה בגלל הגחמות שלהם. הוציאו המון כסף.

היו"ר קולט אביטל:

אנא ממך, נא לסיים.

צבי הנדל (האיחוד הלאומי - ישראל ביתנו):

אפשר היה בלי הכסף הזה.

היו"ר קולט אביטל:

תודה רבה. חבר הכנסת יצחק לוי, בבקשה.

צבי הנדל (האיחוד הלאומי - ישראל ביתנו):

לא כל כך נורא אם אתה מדבר עוד דקה. לא צריך להפריע כל הזמן.

היו"ר קולט אביטל:

דיברת עוד שלוש דקות, אבל זה בסדר.

יוסי שריד (מרצ-יחד):

במקרה זה אפשר היה לתת לו עוד שתי דקות.

היו"ר קולט אביטל:

נתתי לו, נתתי לו. חבר הכנסת לוי, בבקשה. אחריו - חבר הכנסת מוחמד ברכה.

יצחק לוי (ציונות לאומית דתית מתחדשת):

תודה רבה.

גברתי היושבת-ראש, רבותי חברי הכנסת, אנחנו מנסים לשוות לדיון הזה אופי הומני. תראו מה שקורה למגורשים, תראו את הסבל שלהם, זה באמת סבל גדול. אני רוצה לדבר יותר על התחייבויות הממשלה ולשאול מדוע הממשלה אינה עומדת בהן - לנתק את הנושא הפוליטי. היתה התנתקות, היה גירוש, ואנחנו רואים שכמעט בכל נושא הממשלה אינה עומדת בדיבורה.

אני רוצה לדבר על שני נושאים שלא נגעו בהם עד עתה - הרווחה והחינוך. רבותי חברי הכנסת, אין ספק שהגירוש הזה היה טראומה. הרבה מאוד ילדים לא חזרו לבית-הספר מייד עם תחילת שנת הלימודים גם מפני שהיה קשה להם, גם בגלל המרחק, גם מפני שהם היו בבית-מלון ולא היה להם בית-ספר ולא כל אחד יכול היה להשתלב בבית-הספר השכונתי. לא היתה שום תשומת לב של המדינה להבחין מה קורה עם הילדים. יש ילדים שהגיעו לטיפול נפשי, כמה נערים ונערות אושפזו.

רבותי חברי הכנסת, אנחנו עומדים וזועקים. הבטחתם עוד משרות של פסיכולוגים, הבטחתם עוד משרות של עובדים סוציאליים, הבטחתם טיפול בילדים, בנוער. למה אתם לא מטפלים? בסדר, התפנינו, היה גירוש, הגירוש צוין לשבח, לא היתה כמעט התנגדות. היה גג אחד ב-21 יישובים. אנשים יצאו בוכים מהבתים, ישבו בבית-הכנסת, התפללו, שרו, בכו והלכו, ובאותם רגעים התנגנה לה בטלוויזיה מנגינה עם פרסומת של משרד ראש הממשלה האומרת: הכול מוכן, לכל אחד יש פתרון - פתרון בדיור, פתרון בתעסוקה, פתרון בחקלאות, פתרון בחינוך.

גברתי היושבת-ראש, זה היה שקר. היום אנחנו רואים שזה היה שקר. גם אם נאמר שהמתיישבים לא שיתפו פעולה - אבל עברו כבר שלושה חודשים. היום הם כן משתפים פעולה? היום הם כן רוצים פתרונות? היום הם כן רוצים שהילדים שלהם ילמדו בבתי-הספר? היום הם כן רוצים שהילדים יקבלו טיפול? איפה הממשלה? מדוע הממשלה לא באה היום ואומרת: בסדר. היה חוזה חתום האומר שכל עובדי המועצה בגוש-קטיף, בחוף-עזה, יקבלו עבודה מייד. הם עובדי מועצה והמועצה התפרקה. אף אחד מהם לא קיבל שום דבר.

גברתי היושבת-ראש, כואב לי מאוד להגיד את זה, ממש כואב. אני חושב שאנחנו רוצים לפנות לעזרה ואנחנו מנסים לעזור במה שאפשר, אבל אין מנוס מלהגיד שיש כאן אכזריות של הממשלה. כל ההבטחות, כל הדברים, הכול כאילו נעלם. ברגע שעברו את סף הגדר בכיסופים, הם אינם קיימים. בשיא מסתובב לו ממקום למקום, הולך, מדבר ועושה, אבל זה כאילו הוא עושה, כי הוא לא עושה שום דבר. אנחנו מאוד כואבים את המצב, מאוד מאוד כואבים את המצב. היינו רוצים דרך הדיון הזה לעורר את הממשלה, לעורר את המינהלת. חבר הכנסת אריה אלדד אמר שקשה לו לשבת עם השרים. לי קשה מאוד לשבת עם בשיא, קשה לשבת עם אילן כהן, קשה לשבת עם כולם, אבל אנחנו יושבים. אנחנו יושבים, כי אנחנו צריכים למצוא פתרונות, אבל אין פתרונות.

אני מאוד מקווה שהדיון הזה יעורר את הממשלה לפחות אכזריות, ליותר חמלה, ליותר התחשבות, לפחות ביורוקרטיה, ליותר מתן פתרונות, כדי שהאנשים האלה סוף-סוף יתחילו להשתקם. תודה רבה, גברתי.

היו"ר קולט אביטל:

תודה רבה. חבר הכנסת מוחמד ברכה, בבקשה. אחריו - חבר הכנסת מאיר פרוש, ואם הוא לא יהיה - חבר הכנסת טיבי.

מוחמד ברכה (חד"ש-תע"ל):

גברתי היושבת-ראש, רבותי חברי הכנסת, ברשותך, אני רוצה לנצל את שלוש הדקות שעומדות לרשותי לדבר על נושא אחר שקרוב ללבי. אני רוצה לברך את חברי נאזם בדר, סגן מזכיר הכנסת, לרגל בחירתו וזכייתו במכרז לתפקיד הרם הזה.

אתם בטח מרגישים שאני לא ראשון המברכים, וזה לא היה במקרה. חשבתי שחברים מסיעות אחרות, לא מהסיעה שניהל נאזם בדר לפני התפקיד הזה, הם שיברכו תחילה. אני לא הראשון כי רציתי שאחרים, שלא נמנים עם הסיעה שהוא ניהל, יברכו אותו לפני, וזה מה שאכן היה. כמובן, להבדיל מחברי כנסת אחרים שמברכים, הברכה שלי גם מהולה בקצת עצב, כי הסיעה שלנו איבדה את אחד המנהלים המוכשרים ביותר בכנסת, אבל אני גם לא רוצה לכרוך דבר אחד בשני. הוא נמצא עכשיו בתפקיד ממלכתי ואני באמת רוצה לאחל לו מכל הלב דרך צלחה.

אני חושב שהכנסת עשתה צעד חשוב, ואני רוצה להודות ליושב-ראש הכנסת ולברך אותו על כך שהוא תרם לכך שיהיה כיוון של העדפה מתקנת גם בתוך הכנסת. הדבר הזה מעלה ביתר שאת את הצורך בקבלת אנשים ממגזרי אוכלוסייה שונים, בעיקר מהאוכלוסייה הערבית המופלית בכל התחומים, לתפקידים ממלכתיים על-פי כישוריהם.

אני חושב שנאזם בדר הוא משכמו ומעלה. אולי מישהו יחשוב שהמשחק מכור, והוא אכן מכור, כי מי יעיד על הכלה חוץ מהוריה או קרוביה? על-פי כל קנה מידה אני חושב שהוא מייצג פרלמנטריזם נאור וידיעה עמוקה. אני חושב וגם מרגיש שהוא זוכה לשיתוף פעולה ולעזרה בצעדיו הראשונים בתפקיד הזה מחבריו במזכירות, מזכיר הכנסת וסגני המזכיר.

אני מקווה שהמינוי הזה יסמל משהו לא רק בכנסת, אלא בחברה הישראלית, בתוך הממלכתיות הישראלית, שבה יש צורך וראוי דווקא לעשות את ההעדפה המתקנת על מנת שאנשים בעלי כישורים, ולא עולה בדעתי אחרת, ימלאו תפקידים ממלכתיים גם ברמה הפרלמנטרית, גם ברמה הממלכתית הממשלתית וגם בחברות הממשלתיות.

כמובן, אני מצרף לברכות שלי את הברכות של רונית ושל דליה, אני בטוח של מנהלי סיעות אחרות שלא נמצאים, אבל הן הפקידו בפי את הרצון הזה לתת את הברכה גם מעל הדוכן. מברוכ ובהצלחה.

היו"ר קולט אביטל:

תודה רבה. חבר הכנסת אחמד טיבי - לא נמצא. חבר הכנסת חיים אורון, בבקשה. עד שהוא יגיע, אני מבקשת לצרף גם את ברכותי המאוד חמות, ואני שמחה על שיתוף הפעולה. בהצלחה רבה.

חיים אורון (מרצ-יחד):

חבר הכנסת ברכה הקדים אותי, וגם אין לי הזמן כולו להקדיש לנאזם, כי אני רוצה בכל זאת גם להתייחס לדיון עצמו.

מוחמד ברכה (חד"ש-תע"ל):

זה מעט מדי.

חיים אורון (מרצ-יחד):

אני מצטרף לדבריך, הייתי יכול להוסיף כהנה וכהנה, ונרמז לי שתהיינה הזדמנויות לכך. נאזם, מברוכ. באמת יופי.

אני רוצה להתייחס לנושא שעומד על סדר-היום ולזווית המסוימת שהדיון קיבל, ואני רוצה להשתלב ולומר, ואולי אפתיע כמה מחברי הכנסת, שאני  מסכים עם חלק לא קטן מדבריו של חבר הכנסת צבי הנדל. יש נקודה אחת שבה אני לא מסכים אתו, והיא שאלת המניע, ההנחה שמישהו רוצה דווקא להקשות. אני מצוי בכמה מעגלים של הנושא הזה ואני לא מתרשם כך.

אני רוצה להגיד משהו שהוא בעיני מאוד מהותי. אני מעיד על עצמי, אמרתי זאת אתמול באיזה כנס סגור, היתה סדנה במכון ללימודים אסטרטגיים ממש בנושא הזה של חוק פינוי-פיצוי, ואני אומר לך, חבר הכנסת צבי הנדל, שיונתן בשיא, שאתם רואים בו אולי את הסמל של מה שאמרת, אמר דברים די דומים. ישבו בחדר ראשי משרד המשפטים.

אתן דוגמה. יש עכשיו תוכנית, שאני מכיר אותה מאוד מקרוב, אתה יודע, של הגבול המזרחי. הלך ראש המינהלת, זה שזוכה לכל כך הרבה ביקורת, ואמר: אני חייב פרויקטור כי זה נושא מאוד מורכב. מפנים אנשים מרצונם ממקום אחד, מביאים אנשים אחרים, יש תקופת מעבר, מדובר על הקמת שני יישובים, זה פרויקט. הוא סיפר שהוא ישב שעתיים בוועדה המיוחדת כדי לקבל פטור ממכרז לתפקיד הזה, כי היה לו מועמד. אחרי שעתיים הוא קיבל תשובה סופית: אי-אפשר. על-פי כללי המכרזים, המכרז יימשך חודשיים. זאת אומרת, חודשיים לא יהיה האדם שצריך לתת תשובות על חלק מהשאלות שאתה מעלה.

נוח לי לדבר אתך, צבי. בוועדת הפנים של הכנסת אתם סיפרתם שעדיין יש מי שלא הצליחו לקבל את הפיצויים לפי חוק פיצוי נפגעי אסון טבע משנת 2001, וזה לא המפונים. אני יכול לספר על מכתבים שיש לי על חוק מס רכוש וקרן פיצויים עוד מה"קטיושות" בלבנון - מתי זה היה? - שעוד לא נגמרו כל מיני תביעות. אני חושב שמדינת ישראל באיזה צירוף של ביורוקרטיזם – ואני לא בעד לפזר כסף, שמעתי את הסיפורים, והאמן לי, אומרים לי אותם, לרבות המקרה של ההוא שקיבל בלי זכאות, ובמהלך כזה יש גם בעיה מהסוג הזה.

אני אומר פה מעל דוכן הכנסת, ואמרתי אתמול, כששאלו אותי אנשי האקדמיה מה אתה מציע – אני מציע שבפרויקטים מהסוג הזה יקצרו את מסלולי הביורוקרטיה. לא יכול להיות שבשביל לעשות השמה לילד שנמצא במצב כמו שחבר הכנסת יצחק לוי ציין - אני מדבר על מקרה קונקרטי, ובלי השמה אי-אפשר לקבל, יעברו את כל התהליך כמו שעוברים במרכז תל-אביב בשנה רגילה. ואין ברירה. ויכול להיות, ואני יודע שלא יפה שחבר הכנסת מדבר כך, שמבקר המדינה יכתוב שפה מישהו פעל באופן נמרץ מדי.

לכן אני אומר, גברתי היושבת-ראש, חברי הכנסת, אם צריך אותנו שותפים למהלך של קצת ריווח, יש בעיה של מקדמות - אתן עוד דוגמה אחרונה: ממחסום ארז התפנו. שם אין בעיה של מפונים. יש אנשים שעסקיהם קורסים כי לא הצליחו להוכיח את זכאותם. אני אומר פה מעל הדוכן, חבר הכנסת צבי הנדל, אתה יודע שחלק מהמסמכים לא היו, ואתה יודע שבמקומות האלה היה מצב של לית דין ולית דיין, ויש מישהו שנמצא שם 25 שנה ואין לו אישור על שום דבר: לא על קרקע, לא על המים ולא על חיבור חשמל, וכל האלופים עברו על-ידו וכל ראשי הממשלות בירכו אותו. עכשיו אומרים לו: תביא מסמכים. אין לו מסמכים. אומרים לו: אתה לא זכאי. אני מדבר על מקרה קונקרטי. אתה צריך להוכיח. תביא עוד נייר ועוד נייר ועוד נייר. הבן-אדם היה שם. ועוד סיפורים בלי סוף.

הבאתי דוגמאות על קרן נזקי טבע ועל מס רכוש וקרן פיצויים ועל דברים אחרים. המערכת הישראלית נעשתה טיפה מאובנת, ושלא יישמע שאני מציע לפזר כסף בלי קריטריונים. יש בחוק קריטריונים. אבל מקדמות אפשר לתת ולקצר את ההליכים, ואת הוויכוח בשאלה אם היינו צריכים להגיע לבתי-המלון או  יכולנו לחסוך את בתי-המלון - אם היה מתחיל דיון ענייני עם המתיישבים, כפי שמתנהל עכשיו, על מקומם, והעובדה היא שעם כל היישובים - אמר לי אתמול יונתן בשיא -  פחות או יותר הגיעו למקומות.

לכן התעכבתי היום על קטע, הוא לא המכלול כולו, הוא לא הנושא כולו, הוא קטע שקיים. אנחנו צריכים למצוא כלי שיאפשר לאנשים - והאמן לי, צבי, אז יתברר שהרשעות הרבה יותר קטנה והאי-רצון לעזור הרבה יותר קטן והנכונות לעזור הרבה הרבה יותר גדולה, גם בקרב אותם אנשים שאתם בטוחים שמה שהם עוסקים בו זה לנקום בכם. אני מתרשם שהם לא רוצים לנקום.

היו"ר קולט אביטל:

תודה רבה. חבר הכנסת אחמד טיבי, בבקשה.

אחמד טיבי (חד"ש-תע"ל):

תודה, גברתי היושבת-ראש. גם אני עליתי לדוכן, עמיתי חבר הכנסת ברכה, כדי לברך את עמיתי לסיעה לשעבר, נאזם בדר. אני מאוד נזהר. מעטים האנשים שליוו את עבודת הכנסת בצורה מקצועית ביותר במשך כל כך הרבה שנים, 27 שנים. מעטים יש להם היכולת, הידע והמסירות שגילה נאזם בדר במשך שנים רבות. רבים בבית הזה - - -

מוחמד ברכה (חד"ש-תע"ל):

דבר עם חיוך, כדי שלא ייראה כהספד.

אחמד טיבי (חד"ש-תע"ל):

יש עצב על העובדה שהוא עזב, אבל יש גאווה על העובדה שהוא יושב איפה שהוא יושב. רבים בבית הזה, גם מימין, גם משמאל, יהודים וערבים, מכירים בכישוריו של נאזם. היות שהוא היה מנהל הסיעה שלנו, גם אני מרגיש גאווה על שמשורותיה של הסיעה הזאת יצא אדם שהגיע למעמד הזה בזכות כישוריו.

זה המקום גם לומר מלה טובה על יושב-ראש הכנסת, חבר הכנסת ראובן ריבלין. יש אנשים שמפזרים הבטחות, ססמאות ואמירות על שוויון בכל הזדמנות, ויש אנשים שפשוט מיישמים את זה, או מנסים לפחות ליישם את זה הלכה למעשה. רובי ריבלין הוא אחד האנשים האלה, שלמרות חילוקי דעות תהומיים בינינו בנושאים הפוליטיים, לעתים ברמה האזרחית הוא מתגלה כאדם נאור, אולי אחד הבודדים בבית הזה. ואני אומר את זה על בר-פלוגתא פוליטי קשה, קשה מאוד, נץ אידיאולוגי, כמעט שאין כמותו בבית הזה.

גברתי היושבת-ראש, אני רוצה לברך באופן אישי את נאזם, אני רוצה לברך גם את דליה בקר, שבאה במקומו. אני בטוח ששניהם יצליחו, כל אחד בתפקידו. בהצלחה, נאזם.

היו"ר קולט אביטל:

תודה רבה. חבר הכנסת נסים זאב, ולאחר מכן – חבר הכנסת בני אלון. אחרונת הדוברים – חברת הכנסת פולישוק.

נסים זאב (ש"ס):

גברתי היושבת-ראש, כנסת נכבדה, כל מסע הגירוש היה משפיל ומקומם, אני עד לכך שאפילו מוצרי מזון בסיסיים לא קיבלו תינוקות שנזרקו מבתיהם, משפחות שפונו לבתי-מלון התגוררו בתנאים בלתי אנושיים - וכל הבטחות השווא והכזב שראש הממשלה הבטיח, שקהילות שירצו להישאר כקהילות, הוא יאפשר להן זאת. הרי מה היא בקשת אותם מתיישבים? הם מבקשים דבר אחד – חיינו כקהילה, אנחנו רוצים להישאר כקהילה.

הייתי מציע לחברים ללכת לעיר האמונה ליד נתיבות. משפחות עם 12 ילדים, עם שישה ילדים, נמצאות ללא חשמל, ללא מים, ללא שירותים. למי אכפת? מה אכפת לממשלה הזאת  מאותן משפחות שהיא שלחה לפני שנים כגיבורי ישראל, גיבורי האומה, שישבו בתוך שטח האויב, והם היו המגינים, גם שירתו בצה"ל וגם עצם היישוב?

אני זוכר ששר הביטחון אמר בזמנו, כשדיברו על נצרים, על המובלעות, הוא אמר שהמשמעות של עקירת יישוב אחד היא כניעה לטרור. ראש הממשלה הלך ועקר את כל גוש-קטיף, את כל רצועת-עזה, בלי שום תמורה.

בעניין המדיניות של ראש הממשלה, שתעתע בציבור, הלך כימין והתברר שהוא שמאלן, על זה הציבור יעשה אתו את החשבון, אבל כלפי אותה אוכלוסייה יקרה, אנשים שאיבדו את בתיהם, את פרנסתם, מדוכדכים - שמעתי נתונים מדהימים על הציבור שנפגע קשות, על שישה אנשים צעירים שקיבלו התקפי לב, כתוצאה מההתנתקות הזאת, משפחות התפרקו, אנשים הולכים לטיפול נפשי בגלל כל ההתנתקות הזאת. וראש הממשלה מצטייר היום כגיבור האומה, כאיש שהביא כביכול את השלום לעם ישראל; סומך על אבו-מאזן, הוא יעשה את הסדר היום ברצועת-עזה, ואנחנו רואים את התוצאות בשטח – ארגוני הטרור מתחזקים יותר ויותר.

ולכן, כולנו צריכים לצאת בקריאה לראש הממשלה ולממשלה הזאת, דבר אחד מבקשים ודורשים: אנא, עמוד בהבטחתך, תשאיר את כל הקהילות, את כל האנשים שרוצים לחיות חיי קהילה, לאפשר להם לחיות בקהילה.

היו"ר קולט אביטל:

תודה רבה. חבר הכנסת בני אלון, בבקשה. אחריו – חברת הכנסת מל פולישוק.

בנימין אלון (האיחוד הלאומי - ישראל ביתנו):

גברתי היושבת-ראש, כנסת נכבדה, הנושא בעצם הוא האנשים, הסבל שלהם. עם כל הכאב, זה לא הנושא. גם האנשים האלה שסובלים, לא היו כל כך סובלים אם הם היו חשים או מאמינים שיש ערך בקורבן.

הרבה ממפוני ימית התמקחו, היו להם שלוש שנים, להבדיל מכפי שעשו את זה פה, בצ'יק-צ'ק, חלק מהם היו כבר בבתיהם החדשים לפני שפינו את הבתים והרסו אותם. רוב אלה שהיו בימית כבר היו מפגינים שהצטרפו אחר כך ולא התושבים האוריגינליים. היו שלוש שנים בין החלטת הכנסת לבין הביצוע. לא רק זה הקטין את הסבל האישי, אלא בעיקר שהרבה ממפוני ימית אמרו: קורבן למען השלום. מנחם בגין, המדינה הגדולה במדינות ערב, הסכם שלום.

אינה דומה תחושה של אדם שנעקר מביתו ומכל עמל כפיו ואמונתו, אמונה של שלושה דורות, שקובעים עובדה ציונית התיישבותית, לא "חומה ומגדל" הפגנתית, יצואנים מספר אחת באירופה של פרחים וירקות. אמונה של שלושה דורות של מפעל התיישבותי לא נמחית ברגע בבולדוזר, לעיני האויב שמפגיז ב-5,000-6,000 טילים ופגזים, ולמרות הפגזים, ההרוגים והפצועים נשארים בביתם. בשנייה הכול נעלם. אלה הם ייסורים נוראיים.

למרות הייסורים הנוראיים האלה, לו הציבור הנפלא הזה היה חש לרגע שזה בשביל משהו ערכי, בשביל משהו, אפילו אם הוא נתון במחלוקת, אבל ציבור גדול היה מאמין שזה מביא שלום, הציבור הזה הפגוע שעדיין משוטט בבתי-מלון, במגורים זמניים, וינוד עוד פעם ועוד פעם עם המכולה ועם כל מה שנשאר לו או לא נשאר לו, שהשמש הרסה, בתנאים הקשים - הציבור הזה הרי יודע שגם ראש הממשלה אמר שהטרור יימשך, שגם ראש הממשלה אמר שזה לא יביא שלום. הציבור הזה הרי יודע שה"חמאס" ינצח בבחירות בינואר והרשות הפלסטינית תהיה בדיחה, ומי שישלוט ברצועת-עזה יהיו כוחות האסלאם הקיצוני.

הרי הציבור הזה הוא ציבור עירני ומבוגר. הוא הרי יודע שאיש לא יכול להסביר לו בשביל מה היה הסבל הנורא הזה; בשביל מה ילדים שגדלו שם היו צריכים לראות איך העץ הגדול הגדול הזה, שהם גדלו בצלו, הופך בשבריר שנייה ללא כלום, ואיך האויב שכל הזמן ניסה לגרש אותם, והם לא עזבו ולא נטשו, יושב בבית ורואה בטלוויזיה את כל מה שהוא הטיף לו כל הזמן, והטיפו לו במסגד – היהודים האלה, אמרו המטיפים במסגד, אל תתרשם מהחקלאות שלהם ואל תתרשם מהצבא שלהם, הכול קורי עכביש, הם זמניים פה, כמו שהאנגלים היו בזמן המנדט, וכמו כל השלטונות שהיו פה, אפילו היו פה פעם צלבנים.

היו"ר קולט אביטל:

אבקשך לסיים.

בנימין אלון (האיחוד הלאומי - ישראל ביתנו):

אני מסיים. אפילו צלבנים היו פה ל-100 שנים. כך חש היהודי שכל עולמו חרב עליו, וכך הסבל הזה מתעצם.

לכן, גברתי היושבת-ראש, אסיים במה שהתחלתי. אנחנו לא מבכים פה את הכאב הרגשי של הבודדים. הם לא ביקשו את זה מאתנו. הם לא זקוקים לזה. הם גדולים מאתנו, והם גדולים מהאמפתיה הזאת שאנחנו מסוגלים בבניין הזה לתת להם. אנחנו מבכים פה את הרשע חסר הפשר שמעצים את הסבל שלהם, את השאלה היסודית שהם שואלים: בשביל מה? את הילדה הקטנה והתמה שרואה את הכול חרב ואומרת: אבל, למה? מה זה מוסיף? למי זה נותן?

היו"ר קולט אביטל:

תודה רבה. חברת הכנסת מלי פולישוק-בלוך, אחרונת הדוברים, בבקשה.

מל פולישוק-בלוך (שינוי):

גברתי היושבת-ראש, חברי חברי הכנסת, דיברו כאן קודמי על מי אשם במה, למה ואיך טיפלו בעבר. חברי חברי הכנסת, אני רוצה לומר לכם שאנחנו צריכים לראות איך אנחנו משפרים את המצב מהיום לעתיד לבוא, כדי שהטיפול ישופר וכדי שאותם מפונים, שבאמת סובלים כרגע, כל בעיותיהם ייפתרו.

אני רוצה לספר לכם שבוועדה לענייני ביקורת המדינה, כמו בוועדות כנסת אחרות, כפי ששמענו, עסקנו אני כבר לא יודעת בכמה ישיבות כדי לנסות ולסייע ולקדם את הנושאים הללו. לפני  ימים מספר הייתי אצל מנכ"ל משרד ראש הממשלה אילן כהן, והוא ישב אתי והראה לי במפות דברים שאתם ודאי יודעים: לאן כל יישוב, לאן כל אדם הולך, לאיזה יישוב קבע ולא רק זמני, ועל פניו נראה שלפחות הדברים מתחילים להסתדר. מספר המשפחות שעדיין בסימני שאלה הולך ומצטמצם, ונראה שהעניין מתחיל לקבל פתרון.

עם זאת, עליתי לכאן כדי לספר לכם שבאמצע ינואר יפורסם דוח מבקר המדינה, לבקשת הוועדה לענייני ביקורת המדינה, עם כל הליקויים שכפי שיש להניח היו, והיו הרבה, ואני חושבת שזה יהיה דוח מעניין מאוד. זה יהיה דוח שיראה בזמן אמת איך המכונה הלא-משומנת הזאת עבדה. חשוב שהציבור ידע זאת לפני הבחירות. תודה רבה.

היו"ר קולט אביטל:

תודה רבה. סיכום הדיון יהיה מחר.


הצעת חוק העונשין (תיקון מס' 88) (תמורה אסורה לבעל השפעה ניכרת), התשס"ו-2005
[רשומות (הצעות חוק, חוב' כ/100).]
(קריאה ראשונה)


היו"ר קולט אביטל:

אנחנו עוברים עכשיו להצעות חוק. הצעת חוק העונשין (תיקון מס' 88) (תמורה אסורה לבעל השפעה ניכרת), התשס"ו-2005, חבר הכנסת יוסי שריד - קריאה ראשונה. בבקשה.

יוסי שריד (מרצ-יחד):

גברתי היושבת-ראש, לפני שאני מעלה בקיצור נמרץ את הצעת חוק העונשין (תיקון  מס'  88), אני רוצה לומר שני דברים בעניינים אחרים.

הדבר הראשון הוא לחברנו נאזם בדר, סגן מזכיר הכנסת החדש, שאני מכיר אותו - לא זכרתי כמה שנים, אבל עכשיו אמרו שאתה, נאזם בדר, 27 שנים בכנסת. אני מכיר אותך 27 שנים - כי אני יותר בחמש שנים. אין בכלל ספק שנאזם הוא מהיותר בקיאים ומנוסים, והוא אדם אחראי מאין כמוהו ומיומן ומוכשר. אני מוכרח לומר שהוא גם נלבב וחבר טוב. הוא התמנה לתפקידו החשוב על-פי כישוריו ולא על-פי קשרים שיש לו או אין לו. עם זה, אין ספק, נאזם, שאתה עומד במבחן. אחרי ככלות הכול אל יגבה לבבך. בכל זאת, אין לך ראש יהודי, ואתה תצטרך לעמול שבעתיים כדי להוכיח את עצמך - מה אתה חושב. אבל, באמת המינוי הזה מסב מידה עצומה של סיפוק, ולי באופן אישי אין ספק שהוא יוכתר גם בהצלחה מרובה.

הערה שנייה. אני רוצה לומר משהו בעקבות הדיון שהתקיים כאן על מפוני גוש-קטיף, ואני מפציר בחברי הכנסת לעשות הבחנה בין הנאום של חבר הכנסת בני אלון לבין הנאום של חבר הכנסת צבי הנדל. חבר הכנסת בני אלון חזר לדוש באחוריה של ההיסטוריה. הוא לא יודע למה זה קרה: למה? למה? למה? - כי הכיבוש פסול, בלתי נסבל ובלתי נסלח, והוא צריך לעבור מן העולם בלי שום תנאי ובלי שום קשר לשום דבר, בגלל העובדה שזה מה שהאינטרס הלאומי הישראלי החיוני מכתיב לנו לעשות לא רק ברצועת-עזה אלא גם בגדה המערבית, ויום יבוא וזה יקרה גם שם. יש שני גילויים ששניהם לא תלויים האחד בשני, והם שניהם בלתי נסבלים ובלתי נסלחים ומגונים מכל גנאי: הטרור הוא בלתי נסלח, והכיבוש הוא בלתי נסלח. כיבוש איננו מצדיק טרור, וטרור איננו מצדיק כיבוש. כל צד צריך לעשות ככל שלאל ידו כדי לשים קץ מוקדם ככל האפשר לשני הגילויים המפליצים האלה.

בנימין אלון (האיחוד הלאומי - ישראל ביתנו):

פלצות.

יוסי שריד (מרצ-יחד):

לא, כך צריך לומר, למרות - - -

בנימין אלון (האיחוד הלאומי - ישראל ביתנו):

פלצותיים.

יוסי שריד (מרצ-יחד):

לא. כך צריך לומר. תקרא את יומניו של שרת ותבין.

דבריו של חבר הכנסת צבי הנדל הם דברים אחרים לחלוטין. הוא דיבר על הצד האנושי, ההומניטרי. בהרבה מדבריו ניכרים דברי אמת, ואני מציע לכל מי שראוי להציע שיטה אוזן מאוד קשובה לנהמת לבו של חבר הכנסת צבי הנדל. חבר הכנסת בני אלון רוצה לעשות מזה פוליטיקה. בסדר, זה מותר, אבל דבריו של חבר הכנסת צבי הנדל היו דברים אחרים בכל זאת, וחשוב להעביר קו של הבחנה בין שני הדברים.

צבי הנדל (האיחוד הלאומי - ישראל ביתנו):

זה סימן שחבר הכנסת בני אלון דיבר טוב ואני לא.

יוסי שריד (מרצ-יחד):

גברתי היושבת-ראש, הצעת חוק העונשין (תיקון מס' 88) (תמורה אסורה לבעל השפעה ניכרת) - החוק הזה לא יביא גאולה לעולם, וזה חוק שלי. לפני שאני שוכח, אני רוצה להודות ליושב-ראש ועדת החוקה, חוק ומשפט, חבר הכנסת מיכאל איתן, שעשה מצדו כל מאמץ כדי לקדם את החוק הזה. הוא לא יביא גאולה לעולם, והוא לא יבער את השחיתות שמתפשטת והולכת. היא לא רק מתפשטת אלא גם מגביהה, ולא רק מגביהה אלא גם מעמיקה ויורדת לשורשים ועולה לצמרות. הצעת החוק באה לסתום פרצה אחת, ועדיין נותרות פרצות רבות שקוראות לעבריינים ולמושחתים.

אני באופן אישי גם לא מאמין גדול בחוקים, ואני תמיד מייעץ, בראש ובראשונה לעצמי וגם לזולתי, להיזהר מעשות חוקים הרבה. ענייני שחיתות אינם מותנים כל כך בחוקים. הם מותנים יותר בתרבות, בתרבות השלטון הכללית, ואם יש ראש ממשלה מושחת ואם יש שרים מושחתים ואם יש חברי כנסת מושחתים, אני לא בטוח שחוקים כאלה ואחרים באמת מעלים ומורידים.

לאחר שהסתייגתי מהחוק של עצמי, בכל זאת אני רוצה לומר שאולי יש בהצעת החוק הזאת כדי להועיל, אם לא ברב לפחות במעט, וגם מעט היום זה כל העולם כולו. אני קורא מדברי ההסבר להצעת החוק: "האיסור המוצע אינו שולל פעילות פוליטית מול נבחרי ציבור, שהיא לגיטימית, רצויה ומהווה חלק חשוב והכרחי של החיים הפוליטיים והציבוריים. האיסור המוצע בא להתמודד עם היבט מסוים של תופעת השחיתות, שעניינו הפעלת השפעה פוליטית תמורת טובות הנאה, כדי לקדם אינטרסים אישיים או עסקיים, תוך ניצול תלות של נבחרי ציבור במי שיש לו השפעה על סיכויי בחירתם ועל עתידם הפוליטי".

אולי רק כדי לסבר את האוזן, במקום דברי הסבר מלומדים אומר כך: הגשתי את הצעת החוק הזאת לאחר שבוקר אחד – אני לא יכול לומר לתדהמתי, כי כבר קשה להיות נדהם, כפי שקשה לחשוד בכשרים - שמעתי שחברי מרכז ליכוד עושים מעשה שתדלנות בעניין שאולי כשלעצמו הוא עניין נכבד: כן לסגור או לא לסגור את פרויקט ה"מרכבה". שכר מי ששכר חברי מרכז ליכוד, והם, בעבור בצע כסף עשו מעשה שתדלנות, התהלכו משר לשר, מחבר כנסת לחבר כנסת, ודיברו בעד טנק ה"מרכבה" והמשך ייצורו.

אם רוצים לטעון שסגירת הפרויקט איננה ראויה או איננה רצויה, זאת בהחלט טענה רצינית, אם כי אני אולי חולק עליה. אבל כאשר עושים את זה בעבור בצע כסף, וכאשר אתה חבר במוסד בוחר, הרי יש בזה הרבה-הרבה-הרבה יותר מטעם לפגם. זאת שחיתות בהתגלמותה. הדברים, כמובן, אמורים בכל הגופים הבוחרים, בכל המפלגות בלי יוצא מן הכלל, ולא רק במרכז אחד של מפלגה אחת.

מדובר כאן, בהצעת החוק, בבעלי השפעה ניכרת, וכמובן, כמו בהרבה חוקים, יש קושי בהגדרות - "בשל העובדה כי האיסור המוצע הינו איסור פלילי, מוצע כי הוא יחול רק על המקרים החמורים ביותר, שבהם מדובר על בעל השפעה ניכרת ועל נבחרי ציבור בכירים, ולא על כל מקרה של ניצול כוח השפעה פוליטי". במאמר מוסגר אני רוצה לומר, שאין לי שום ספק שהכנסת הבאה תצטרך להידרש גם לעניין השתדלנים המקצועיים. מסתובבים כאן הרבה מאוד לוביסטים, שמכסים את עין השמש ומציפים את הכנסת, ואני חושב שגם בעניין זה צריך להכניס סדר, ולא כל דיכפין הוא גם שתדלן, גם לוביסט. גם לעניין זה צריך לקבוע כללים ומגבלות, אבל לא זה עניינה של הצעת החוק המוצעת.

מי הם בעלי השפעה ניכרת? בעלי תפקידים בכירים במפלגה, כגון חבר הנהלה, בית-דין או מוסד ביקורת או בעל זכות הצבעה בבחירות לתפקידים האמורים, שבהן יש עד 5,000 בעלי זכות הצבעה. לא במקרה נקבעו 5,000. זאת קריאה ראשונה, בין הקריאה הראשונה לקריאות השנייה והשלישית יכול מאוד להיות שאפשר עוד לתקן משהו, אבל הכוונה ברורה.

בסיפא של דברי ההסבר כתוב: "יצוין כי הצעת החוק תשפיע על העיסוק בשתדלנות בשכר, באופן שימנע מבעלי השפעה ניכרת על בחירתם של נבחרי ציבור בכירים לעסוק בשתדלנות בשכר". כאמור, גברתי היושבת-ראש, החוק הזה איננו סותם את כל הפרצות, עדיין יש יותר מפרצה אחת שקוראת לעבריינים.

חיים אורון (מרצ-יחד):

ליותר מגנב אחד.

יוסי שריד (מרצ-יחד):

ליותר מגנב אחד וליותר מתפוח רקוב אחד, כפי שאומר חברי חיים אורון. אבל מכיוון שכולנו כבר הגענו למסקנה שאי-אפשר כנראה לתקן את כל העולם בהצעת חוק אחת, אז גם הצעת החוק הזאת יש בה כדי לתקן במשהו. אני מודה לך, גברתי.

היו"ר קולט אביטל:

תודה רבה. אנחנו עוברים לרשימת הדוברים. ראשון הדוברים, חבר הכנסת חיים אורון, בבקשה.

חיים אורון (מרצ-יחד):

אני מוותר, בתור סימן לבאות.

היו"ר קולט אביטל:

תודה. חבר הכנסת ברונפמן – אינו נמצא. חברת הכנסת גלאון – אינה נמצאת. חבר הכנסת וילן – אינו נמצא. חבר הכנסת מרגי, אתה מוותר?

יעקב מרגי (ש"ס):

מוותר.

היו"ר קולט אביטל:

תודה. חבר הכנסת בשארה – אינו נמצא. חבר הכנסת דהאמשה - אינו נמצא. חבר הכנסת הנדל, אתה מוותר?

צבי הנדל (האיחוד הלאומי - ישראל ביתנו):

לא.

גברתי היושבת-ראש, חברי חברי הכנסת, עליתי כי שמעתי שחבר הכנסת שריד הודיע למפלגתו במסיבת עיתונאים שהוא לא מתמודד בבחירות הבאות.

חיים אורון (מרצ-יחד):

הודיע לציבור.

צבי הנדל (האיחוד הלאומי - ישראל ביתנו):

אני לא זוכר בדיוק את מספר שנות כהונתך בכנסת, אבל הן ודאי יותר משלי, כפול ופי-שלושה ויותר גם מזה. אני גם לא זוכר כמה פעמים אתה או בניך הוזמנתם לחקירות באזהרה, וכמה פעמים גם הודית - - -

יוסי שריד (מרצ-יחד):

ביקרנו בהרבה תחנות משטרה.

צבי הנדל (האיחוד הלאומי - ישראל ביתנו):

כן, וכמה פעמים הודיתם במעשים מושחתים, ברמה שקלון זאת המלה הכי עדינה שאפשר להגיד עליה.

מל פולישוק-בלוך (שינוי):

אולי תישאר עוד כמה שנים, יוסי.

צבי הנדל (האיחוד הלאומי - ישראל ביתנו):

אני מעלה את זה עכשיו לא בשביל להחניף לך ולא בשביל להחזיר טובה תחת טובה, אלא כי אפשר גם אחרת, ולא כל מי שיושב בכנסת הוא גנב מושחת, מהזן הכי גרוע. לצערי הגדול, אם הנורמה החברתית - וכאן יש לי חשבון ענק עם התקשורת, שכבר קצה נפשי לתקוף אותה, אבל אם הם לא יושיעו, החוקים שלנו לא יושיעו.

הם חייבים, לפני שאנחנו הופכים למדינת העולם השלישי ממש, כשהם יודעים – מה שלא יודעים, לא צריכים לשמוע בקולי; אני מדבר על דברים שהם יודעים יותר ממני, הם סיפרו לי – אם הם לא ייקחו את זה לידיים, כל המדינה, כל הדמוקרטיה, שמבוססת על איזו פירמידה, על איזו הבנה שיש מישהו למעלה שחושב על טובת הפרט ולא על טובתו האישית, אם הם לא יתגייסו מהסיבות שלהם למאבק הזה, מדינתנו, לצערי הגדול, בסכנה ממשית. תודה.

היו"ר קולט אביטל:

תודה רבה. חבר הכנסת ברכה – אינו נמצא. חבר הכנסת זחאלקה – אינו נמצא. חבר הכנסת אריאל – אינו נמצא. חבר הכנסת פרוש – אינו נמצא. חבר הכנסת טיבי – אינו נמצא. חבר הכנסת זאב, האם אתה מוכן לוותר? לא מוותר.

עבד-אלמאלכ דהאמשה (רע"ם):

אני מבקש לדבר, כי דיברתי בטלפון בעניין מאוד חשוב.

היו"ר קולט אביטל:

בסדר.

נסים זאב (ש"ס):

גברתי היושבת-ראש, כנסת נכבדה, אתמוך בהצעת חוק העונשין בעניין התמורה האסורה, בעניין השפעה ניכרת. לא צריך לתת תמורה, חבר הכנסת יוסי שריד, כדי להשפיע על חברי מרכז הליכוד במי לבחור. מספיק שעמרי שרון רק רומז למישהו שהוא צריך לבחור, הוא לא צריך אפילו לאיים עליו, מספיק הדמות הזאת שעומדת מולו ואומרת לו: תשמע, אתה יודע כבר במי לבחור. הוא לא צריך אפילו להגיד לו מה לבחור, במי לבחור, למה לבחור, הפקודה תתבצע.

אני רוצה לומר לך, זה הרבה יותר גרוע מאשר להיות מתווך, לקבל שוחד, כדי להשפיע על מישהו. כשעומדים פה נבחרי ציבור והם משפיעים, והם קובעים, וכל הפריימריס הזה מושחת ביסודו, שמור לי ואשמור לך, אתה תבחר בי ואני אבחר בך, וכל מיני תרגילים זולים, ובסופו של יום אנשים יוצאים מרומים בכך שהובטח להם על-ידי אותה סיעה שכנגד שהיא תתמוך, ובסופו של יום היא לא תומכת, ורק הצד האחד תמך על בסיס ההבטחה שגם הצד השני יתמוך.

זה מעשה ההונאה, זאת המרמה. לא צריך לקבל שוחד, לא צריך לקבל כסף כדי להיות מנוול, כדי להיות רמאי, כדי להניע עובד ציבור או נבחר ציבור לעשות מעשה שיש בו משוא פנים.

היום, ההשפעה שיש כאן לאנשים בבית הזה, שמכהנים כחברי הכנסת, הם מובילים את השחיתות. אולי תסביר לי איך יכול להיות שהנגרים והזבנים והירקנים, כולם חברי מועצה הדתית היום וכולם אומרים: נבחרנו באופן ישיר על-ידי ראש הממשלה, על-ידי עמרי שרון נבחרנו. עמרי אמר וראש הממשלה חתם. אני בטוח שעמרי לא קיבל כסף כדי להשפיע על  אבא שלו. הוא לא לקח שוחד, אבל יש דבר יותר נורא, יותר גלוי, מעשה שחיתות נוראה שראש הממשלה, בקדנציה הזאת, בא והכריז ואמר: הדבר הראשון שאני עושה, אני עוקר את השחיתות. איך עוקרים שחיתות? סוגרים את משרד הדתות. הוא אמר: אנחנו לא נפגע - רק בתקציב שקשור לניפוח של העובדים. אבל אני, בכל מה שקשור למקוואות, כל מה שקשור לדברים הבסיסיים החיוניים של נושא דת, אני לא אפגע. בסופו של דבר אנחנו רואים: מקוואות נסגרו. רבני ערים, רבני שכונות לא מקבלים את משכורתם.

אבל מה? הכוח נמצא בידי ראש הממשלה. הוא קובע, הוא מוביל, ורק הוא, ואוי לו למי שיחשוב אחרת ממה שהוא חושב.

היו"ר קולט אביטל:

תודה רבה. אחרון הדוברים, חבר הכנסת עבד-אלמאלכ דהאמשה, בבקשה. ואנחנו עוברים להצבעה.

עבד-אלמאלכ דהאמשה (רע"ם):

גברתי היושבת-ראש, חברי חברי הכנסת, אני רוצה לברך את חבר הכנסת שריד על הצעת החוק המצוינת שלו. אגב, זה רק נכון וראוי שהצעה כזאת, שבאה להילחם בשחיתות, תבוא מחבר הכנסת שריד.

אני אומר את הדברים האלה דווקא כי שמעתי דברים בהזדמנויות שונות בתקשורת. בין היתר גם שמעתי שחבר הכנסת שריד עוזב אותנו, ואני לא יכול להשתחרר מההרגשה הקשה הזאת. חבר הכנסת שריד, אני לא רוצה להרבות דברים, ולא משבחים אדם בפניו, אבל אני חייב לומר מלת אמת. היית אחד מעמודי התווך של הבית הזה, אחת מנקודות האור של הבית הזה; אחד מהמעטים שביטאו את הטוב שבאדם, את הישר שבאדם ואת הישר גם בפוליטיקה. גם כאשר דיברת על דברים פוליטיים היית ישר, כן, נכון, צודק ומשרה אמינות. מאוד תחסר לנו. לי באופן אישי תחסר, בכל אופן. הלוואי שניתן עוד להניא אותך מהחלטתך. אתה ראוי לבית הזה והבית הזה ראוי לך ולאנשים שכמוך.

אני אומר שאכן ההצעה טובה, ואני חושב שאנחנו אולי מרוב שחיתות ומרוב קושי להילחם בתופעה הזאת, נלחמים בה טיפין טיפין. כי למעשה, מי שחייב לעקור את השחיתות זה לא חברי הכנסת מהאופוזיציה. זה לא חבר הכנסת שריד ולא חבר כנסת כלשהו מהאופוזיציה. זה הממשלה עצמה. הרי מי עושה את השחיתות? במרצ עושים את השחיתות? גם כשהם היו בממשלה הם נשארו סיעה נקייה. אני לא שמעתי פעם אחת בחיים הפוליטיים, אפילו לא על דרך של ההתנגחות, שהאשימו את מרצ או את מישהו מחבריה, גם כשהיו שרים, באיזה דבר של שחיתות או משהו דומה לזה.

הלוואי שהסיעות האחרות, גם כשהן בפעולה וגם כשהן בממשלה, היו נוהגות בדרך הזאת, אז לא היה במה להילחם. מי שיושב בממשלה היום וישב גם בממשלות קודמות והשרישו והיו מומחים אדירים איך לעשות את הדברים המושחתים האלה תוך כדי התחמקות מלשון החוק, הם הם אלה שחייבים לעקור את השחיתות ולתת את הדין אם לא יעשו את זה.

אנחנו באופוזיציה נוכל רק להילחם בהצעות כאלה ואחרות. ננסה איכשהו להפחית מהנגע הזה, לקצץ בו, אבל בוודאי, אנחנו לבד, האופוזיציה לבד, לא תוכל אלא להביא את אור השמש ואת אור הצדק על השחיתות והמושחתים, אבל  עקירת השחיתות עצמה לא תיעשה בידינו, בוודאי לא בידינו בלבד, אלא חייבת להיות טלטלה בתוך הממשלה ובתוך המבנה הפוליטי הזה פעם אחת ולתמיד. הלוואי שאכן כך יקרה. זה נראה כל כך קשה וכל כך רחוק, אבל הלוואי שיקרה בימים הקרובים.

לפעמים מתפכחים ממצב מסוים. הלוואי שהתפכחות כזאת אכן תבוא עלינו. אנחנו רואים שיש מפצים ויש שינויים אדירים, אז אולי אחד מהשינויים האלה יהיה מיגור השחיתות. תודה רבה, גברתי.

היו"ר קולט אביטל:

ובכן, אנחנו עוברים להצבעה על הצעת חוק העונשין (תיקון מס' 88). חברי הכנסת, נא להצביע.

הצבעה מס' 25

בעד ההצעה להעביר את הצעת החוק לוועדה – 9
נגד - אין
נמנעים – אין
ההצעה להעביר את הצעת חוק העונשין (תיקון מס' 88) (תמורה אסורה לבעל השפעה ניכרת), התשס"ו-2005, לוועדת החוקה, חוק ומשפט נתקבלה.

היו"ר קולט אביטל:

ובכן, בעד – 9, אין מתנגדים, אין נמנעים. הצעת החוק עברה והיא תעבור להכנה לקריאה שנייה ושלישית לוועדת החוקה, חוק ומשפט.


הצעת חוק שכר מרבי של עובדי ציבור, התשס"ו-2005
[רשומות (הצעות חוק, חוב' כ/102).]
(קריאה ראשונה)

היו"ר קולט אביטל:

אנחנו עוברים להצעת החוק הבאה: הצעת חוק שכר מרבי של עובדי ציבור, של חבר הכנסת חיים אורון. בבקשה.

מל פולישוק-בלוך (שינוי):

זאת גם הצעה שלי.

היו"ר קולט אביטל:

מצטערת, לא כתוב, אבל אני מוכנה להודיע שהיא גם שלך. כתוב של חבר הכנסת אורון ושל קבוצת חברים.

חיים אורון (מרצ-יחד):

גברתי היושבת-ראש, חברי הכנסת, הצעת החוק הזאת רשומים עליה למעלה מ-20 חברי כנסת, ובהם חברת הכנסת מלי פולישוק.

מל פולישוק-בלוך (שינוי):

היו שמונה מציעים.

היו"ר קולט אביטל:

חבל על הזמן.

חיים אורון (מרצ-יחד):

בחוק, ב"בלו פרינט", אם תיקראי אותו, בתחתית החוק מופיעה רשימה של 23 חברי הכנסת. היות שבפני ועדת הכספים היו מונחות חמש או שש הצעות חוק, ועדת הכספים, בסופו של דבר, לקריאה ראשונה התלכדה סביב הצעת החוק שלי מהטעם הפשוט שהיא היתה הוותיקה ביותר, לא משום סיבה אחרת. ההצעות היו דומות בעיקרן. השוני העיקרי בין ההצעות היה דרך קביעת הפרמטר של שכר המקסימום.

גם סוכם בוועדה שלא להיכנס לחקיקה הפרטנית בקריאה ראשונה, מהטעם הפשוט שרצו להביא את החוק בקריאה ראשונה ולהחיל עליו דין רציפות אחר כך, כי ברור שהוא לא יסתיים בכנסת הזאת. לכן מה שמופיע כאן הוא שכר מקסימום בסקטור הציבורי של פי-חמישה מהשכר הממוצע במשק או השכר של שופט בית-המשפט העליון, שזאת המשרה הגבוהה יותר בסקטור הציבורי, הגבוה ביניהם. שני הסכומים האלה הם בין 36,000 ל-40,000 שקל. המספר המדויק הוא משהו כמו 38,000 שקל. זאת ההצעה. אגב, זה מסוג הדברים שבוועדה ניתן יהיה לבחון אותם פעם נוספת.

העיקרון הבסיסי של החוק, שאגב, תחולתו - מבחינת הרוחב שלו - רחבה ומקיפה את ההגדרה הרחבה של עובד ציבור, בכלל זה כל אותם תאגידים, חברות ממשלתיות וכו' שהם או נסמכים על תקציב המדינה או המדינה קובעת בהם את הדירקטורים וכו'. החוק - ואני לא רוצה להאריך - החוק אומר: יש שכר מקסימום בסקטור הציבורי.

אני רוצה לומר כאן שמבחינתי החוק הזה הוא רק קטע מתוך מכלול. יש שכר מקסימום. לשיטתי צריך להיות שכר מינימום גבוה מהמצב הקיים. יש עובדי מדינה רבים שמקבלים השלמת הכנסה אף שהם עובדים במשרה מלאה, דבר שהוא בלתי הגיוני לחלוטין בעיני. ואני לא מדבר על עובדים בסקטורים אחרים. הנושא הזה זכה ועוד יזכה לדיון ציבורי - למה רק בסקטור הציבורי? למה לא גם בסקטור הפרטי?

אני מוכרח לומר לחברי הכנסת, מונחת על שולחן הכנסת הצעת חוק שלי - שכבר לא תגיע לידי מימוש בכנסת הנוכחית - שקובעת לא שכר מקסימום בסקטור הפרטי, אלא קובעת שמרמה מסוימת בסקטור הפרטי, ההוצאה לשכר לא תוכר לצורכי מס הכנסה. מה שקורה היום - מישהו מחליט לתת למנהל, או למנכ"ל, 700,000 שקל בחודש; בעצם הוא נותן לו - זה לא מדויק, מה שאני אומר, מבחינה מתמטית - רק 350,000, כי 350,000 זה על חשבון מס הכנסה שהוא צריך לשלם, או אם זה מס חברות, זה 35%. ההצעה אומרת: יתכבד מי שרוצה להעניק סכומים כאלה גדולים לעובד שלו, כי בכל זאת מדובר בסקטור הפרטי, ולא ניתן לכפות איזה גג בחוק מדינה על הסקטור הפרטי, כי אז גם יעקפו אותו, יש אלף פטנטים - לפחות ידע שההוצאה הזאת איננה מוכרת לצורכי מס הכנסה.

אני מאמין ששלושה חוקים כאלה, ואכיפה של החוק בסקטור הציבורי - יותר מכפי שקיימת עכשיו, אף שהיתה התקדמות גדולה בתקופתו של רכלבסקי בנושא הזה - אולי תמנע את התופעה השנתית, שמתפרסם דוח השכר המרבי, אנחנו כולנו מרימים גבה על כל מיני עובדים, שאין הצדקה לרמת שכר שלהם - ומדבר אתכם אדם שחושב שרמת שכר גבוהה ומכובדת היא חלק ממבנה חברתי נכון. אבל אני מדבר על אותם פיקים, אותן רמות מאוד גבוהות שמעוותות את התמונה כולה, ובהרבה מאוד מקרים הן אולי מונעות העלאות שכר לדרגות ביניים ולדרגות נמוכות.

עוד שתי הערות ובכך אסיים. החוק איננו חל רטרואקטיבית, הוא לא פוגע בהסכמי עבודה קיימים או בהסכמים קיבוציים קיימים. זאת אומרת, אם יש רמות שכר גבוהות שהן תוצאה של הסכמים קיבוציים, למשל בחברת החשמל - אנחנו לא מציעים להחיל אותו רטרואקטיבית, כי אני מאוד מתנגד לחקיקת כנסת שתתערב ביחסי עבודה ובהסכמים שנחתמו בין גוף יציג לבין העובדים. זאת הערה אחת, היא מופיעה בגוף החוק.

ההערה השנייה, וגם היא חשובה - החוק נותן אפשרות ליוצאים מן הכלל, ויש יוצאים מן הכלל. למשל, בדוח האחרון של האוצר זכה להרבה מאוד פרסום רופא מסוים בבית-חולים מסוים. אני במקרה מכיר את בית-החולים ואני אפילו מכיר את הרופא, וזאת היתה הדוגמה. ואני אומר לכם פה מעל הדוכן, שאם אני הייתי צריך להחליט על המקרה הזה, בסיטואציה הזאת - אני לא יודע אם הייתי מחליט בדיוק על השכר שהוא קיבל, אל תתפסו אותי במלה, אבל הייתי מחליט לחרוג מרמת השכר המקסימלית של רופא, מנהל מחלקה לניתוחי לב - או-טו-טו אני כבר אומר כמעט את השם - במקרה המסוים הזה. ואני יכול לתת כמה דוגמאות כאלה.

הדוגמאות הללו של היוצאים מן הכלל הן חלק מהחיים, ומי שרוצה את החיים ולא רוצה איזה מין מרובעות שמאוד קל לחיות אתה אבל החיים לא נכנסים בתוכה, יש פה מסגרת שמאפשרת במקרים מסוימים לשר האוצר, בהליך תקין, לומר: במקרה כזה וכזה אפשר לחרוג.

אני, ראשית, רוצה להודות לכל חברי הכנסת שהציעו הצעות חוק אחרות והתלכדו סביב הצעה אחת כדי לעבור את המשוכה הזאת עוד בכנסת הזאת. אני חושב שיש פה אמירה ברורה של הכנסת, שהיא רוצה שתהיה איזו נורמה אחידה, עליונה, לרמות שכר גבוהות בסקטור הציבורי. תודה רבה.
היו"ר קולט אביטל:

תודה רבה. חבר הכנסת אורי אריאל, ולאחר מכן - חברת הכנסת מלי פולישוק.
אורי אריאל (האיחוד הלאומי - ישראל ביתנו):

גברתי היושבת-ראש, חברי חברי הכנסת, איך יודעים שחוק הוא חוק ראוי? בין השאר, כשיש הצעות חוק דומות על אותו עניין - לא שוות, דומות – של שמונה חברי כנסת מחלקים שונים של הבית, מימין ומשמאל. איך יודעים שהוא חשוב מאוד? כשכולם מסכימים להתאחד סביב הצעת חוק אחת, במקרה הזה של חברנו, חבר הכנסת חיים אורון, שהיה אולי הראשון שהציע, לפחות קיבל פ' ראשון, ומוכנים להוביל את זה - - -
מל פולישוק-בלוך (שינוי):

כיוון שאתה ותיק פה יותר.
אורי אריאל (האיחוד הלאומי - ישראל ביתנו):

- - - מוכנים להוביל את זה קדימה בלי יותר מדי חשבונות, כדי שהחוק ייכנס לתוקף.

אני רוצה לסיים בעניין אחד. המציאות שלפיה אין תקרה לשכר במגזר הציבורי גובלת בעיני כמעט בגזל - אני משתמש במלה חמורה. המצב שאנשי ציבור יכולים, גם אם הם מוכשרים מאוד, להרשות לעצמם לקבל משכורות גבוהות מאוד, כאשר המצב במשק הציבורי, כפי שהזכיר חבר הכנסת אורון לגבי שכר מינימום אצל רבים מהעובדים, ומצב האנשים שסובלים לעתים עד כדי חרפת רעב - הוא מצב לא נורמלי, בטח לא בעם היהודי. אנחנו, העם היהודי, שאמונים על גמילות חסד, על המצוות של עזרה לנזקקים, דאגה לאלמנות, ליתומים, חייבים לשנות את המצב מהיסוד, והלוואי שבעזרת השם בכנסת הבאה החוק הזה יעבור קריאה שלישית וייכנס לתוקף. תודה.
היו"ר קולט אביטל:

תודה רבה. חברת הכנסת מל פולישוק, ואחריה - חבר הכנסת עבד-אלמאלכ דהאמשה.
מל פולישוק-בלוך (שינוי):

גברתי היושבת-ראש, חברי חברי הכנסת, אני חושבת שכדאי לספור את חברי הכנסת שטרחו ונשארו בשעה מאוחרת יחסית זו - - -
היו"ר קולט אביטל:

אלה אותם אנשים תמיד.
מל פולישוק-בלוך (שינוי):

אחד-שניים-שלושה-ארבעה-חמישה-שישה-שבעה-שמונה אנשים - ואני לא סתם אומרת זאת, אלא משום שבימינו, ערב בחירות, אנחנו יודעים היטב כמה חברי כנסת מדברים גבוהה-גבוהה על רווחה, על עניים, על פערים חברתיים, אבל מעט מאוד נשארים לחוקק חוק שכל-כולו בעצם מדבר על פערים חברתיים, על רווחה ועל צדק חברתי, וזה עצוב מאוד כי זאת צביעות.

ובכן, החוק הזה - שגם אני, מבין - - -
עבד-אלמאלכ דהאמשה (רע"ם):

אלה שנמצאים פה בטוחים בעתידם בכנסת - בפנים או בחוץ.
מל פולישוק-בלוך (שינוי):

לא, לא נכון.
עבד-אלמאלכ דהאמשה (רע"ם):

אלה שלא בטוחים חייבים לעשות דברים אחרים - - -
מל פולישוק-בלוך (שינוי):

הלוואי שזה נכון, מה שאתה אומר.

ובכן, את הצעת החוק הזאת, אני - מבין המציעים, אותם שבעה-שמונה, אינני זוכרת כמה - הגשתי, הנחתי על שולחן הכנסת ממש בשבועות הראשונים, נדמה לי, כשהגעתי לכאן, משום שראיתי את העוול שבסקטור הממשלתי - אני מדגישה: הסקטור הממשלתי - שיש בו מי שמשתכר שכר ממוצע -  אני אדבר על שכר ממוצע, כי יש, כפי שנאמר כאן, כאלה שמקבלים השלמת הכנסה - והשכר הממוצע של מורים עומד על כ-6,800 או אפילו פחות שקלים בחודש. אפילו פחות. אלה נתונים מ-2003, כי אז הגשתי את הצעת החוק, אבל כללית בסקטור הציבורי השכר הממוצע הוא 6,500 שקלים בחודש. לעומת זאת, מאות, מאות אנשים בשירות המדינה מקבלים מעל 30,000 שקל בחודש.

אני חושבת שהמספרים האלה מדברים בעד עצמם, והם חמורים ביותר. הם יוצרים את הפערים המסוכנים בחברה הישראלית שאנחנו מדברים עליהם, ואף שאני כמובן נמנית עם מי שרוצים כלכלה חופשית וכמה שפחות מעורבות של החקיקה בחיים הכלכליים, אני אומרת: יש גבול. צריך ליצור כאן את הנורמות הנכונות שאנחנו רוצים להקנות בחברה הישראלית, והנורמות האלה אומרות: עד כאן. לא ייתכן שבאותו סקטור ממשלתי יש כאלה שצריכים השלמת הכנסה ויש כאלה שמשתכרים עשרות אלפי שקלים בחודש.

הוזכרו פה בתי-חולים. דווקא בתי-חולים הם באמת מהסוג החריג. אם אנחנו רוצים שיהיו לנו מנהלי בתי-חולים ורופאים בעלי יכולת מיוחדת, בואו נעזוב אותם לחוד, הם בגדר החריג.

אבל, קחו למשל אוניברסיטאות. בכל התקופה שהייתי יושבת-ראש ועדת החינוך בכנסת הזאת שמענו על מצוקת האוניברסיטאות. יש אוניברסיטאות במדינת ישראל שמשלמות לראשיהן למעלה מ-60,000 ש"ח בחודש, ואחר כך באים לכאן, לכנסת ישראל, ואומרים: תנו לנו עוד, מצבנו גרוע.

זו כמובן לא הדוגמה היחידה. אחת הדוגמאות היותר-חמורות היא של השלטון המקומי. חריגות השכר הגדולות ביותר והחמורות ביותר הן ברשויות המקומיות, ואני לא צריכה לספר לחברי הכנסת מה מצבן של הרשויות המקומיות, כי הם נמצאים כאן כל תקציב.

את השערורייה הזאת צריך להפסיק, וטוב עשינו, חברי הכנסת, כפי שנאמר כאן, בהצעות חוק ראויות. צריך  להפסיק את השוד הזה של הקופה הציבורית ולבטל את הכלי הזה שמאפשר הגדלת פערים חברתיים במקום צמצומם. תודה רבה.

היו"ר קולט אביטל:

תודה. חבר הכנסת יעקב מרגי, לאחר מכן - חבר הכנסת דהאמשה, ואחריו - חבר הכנסת הנדל.

יעקב מרגי (ש"ס):

גברתי היושבת בראש, חברי חברי הכנסת, כפי שציינו קודמי, את הצעת החוק הזאת הגשנו מספר חברי כנסת רב יחסית, והסכמנו להתאחד, אף כי הצעות החוק שונות במקצת, כדי להציל אותן לקראת סוף הקדנציה הנוכחית. היה לנו עניין להביא אותן לקריאה ראשונה, ואני שמח שסוף-סוף הן בשלו לקריאה ראשונה.

בתקופה הזאת, כשכולם, למראית עין בלבד, מרימים את הדגל החברתי את המאבק בפערים, אין אמירה יותר חשובה מחקיקת חוק יפה והגון של הגבלת השכר המרבי במשק, כי בחברה שלנו אין הצדקה ואין בסיס לפערים כה גדולים במשכורות, כשמדברים על כך שיש לנו במשק מפרנסים יחידים שמשתכרים שכר מינימום.

האוצר התנגד בזמנו בטענה שזה ימנע את התחרותיות, זה ימנע כניסה של מוחות טובים, עובדים רצויים ואיכותיים למגזר הציבורי. אני אומר לכם מה הניע אותי אישית להגיש את הצעת החוק הזאת. בתפקידי הקודם, כיושב-ראש מועצה דתית, תמיד עניין אותי דוח חריגות השכר של הממונה על השכר באוצר, דוח-רכלבסקי. תמיד בדקתי אם המוסד שאני עומד בראשו חרג, וגם אם יש חורגים מתמידים. למרבה הפלא, למרות הכותרות בעיתונים ולמרות הבלטת החורגים, רואים את המתמידים למיניהם מודגשים באדום - תמיד זה חרה לי, ואמרתי שנפלה בידי ההזדמנות, ובניגוד לעמדת הממשלה העברנו את זה בקריאה טרומית, ואני שמח שהיום היא עוברת, גם כן בניגוד לעמדת הממשלה, בקריאה ראשונה.

אני אומר שאומנם זה חוק, ואם הממשלה ואם המדינה היתה רוצה, היא יכלה לאכוף את השכר המקסימלי גם בלי החוק הזה, כי אם הם רוצים לאכוף, הם אוכפים, ושמענו לא מזמן ששר הפנים חייב כמה ראשי רשויות להחזיר כספים מכיסם הפרטי מתוקף חוק יסודות התקציב. מי שחרג בניגוד לחוק יסודות התקציב, רשאי השר לדרוש את החזר ההוצאה מכספו האישי, אבל הממשלה, המדינה או הרשויות לא עשו זאת.

אני מקווה שהחוק הזה אכן יחוקק, יסתיים הליך החקיקה וגם ייאכף כמו שצריך, ועד אז אני קורא לשרים שישתמשו בסמכותם, וכל מי שעומד בראש מוסד ממשלתי ממלכתי או ציבורי יצטרך לתת את הדין אם חרג, והשרים הממונים יאכפו את זה וידרשו את החזר ההוצאה שבאה מכספי משלם המסים.

היו"ר קולט אביטל:

תודה. חבר הכנסת עבד-אלמאלכ דהאמשה, ואחריו - חבר הכנסת צבי הנדל.

עבד-אלמאלכ דהאמשה (רע"ם):

גברתי היושבת-ראש, אני רוצה לברך על הצעת החוק. אין דרך אחרת מאשר למנוע את הקיצוניות הנוראית שמגיעים אליה לפעמים אלה שמועסקים במינהל הציבורי ובחברות הממשלתיות ושכרם מגיע לפי-10 ולפי-20, ועד סכומים אסטרונומיים, לא רק מעל לשכר הממוצע, אלא לשכר הגבוה במשק.

ההצעה עושה צדק כלפי האנשים האלה. אני חושב שאסור בחברה מתוקנת שמשכורות של יחידים תגענה לסכומים כאלה. הייתי שמח מאוד אילו יכולנו ליישם את זה גם במגזר הלא-ציבורי והלא-ממשלתי, אבל זה יחייב מדינת רווחה ומדינת צדק ומדינה מתוקנת מבחינה חברתית והשקפות חברתיות ועולם ומלואו, שכנראה במצב הקיים זה מאוד רחוק וקשה, אבל הלוואי שניתן היה לעשות את זה.

ברשותך, גברתי היושבת-ראש, אני אקיים את חובתי לדבר היום לצופינו ולמאזינינו דוברי השפה הערבית, מה שלא עשיתי בשבוע הזה.

(נושא דברים בשפה הערבית; להלן תרגומם לעברית:

בשם האל הרחמן והרחום. אחי הצופים והמאזינים בכל מקום, אנו דנים כעת בהצעת חוק המדברת על הגבלת שכרם של המשרתים בחברות הממשלתיות או בחברות במינהל הציבורי. הצעת החוק אומרת, ששכרם של אלה לא יגיע ליותר מפי-ארבעה משכר נשיא בית-המשפט הגבוה לצדק - שכר שהוא בסביבות 30,000 ש"ח לחודש, אם אינני טועה, ומכאן ששכר בשיעור של עד פי-ארבעה מסכום זה אינו בבחינת שכר נמוך.

יש במינהל הציבורי ובחברות הממשלתיות מועסקים ששכרם מגיע לפי-עשרה מהשכר הממוצע במשק, וגם שכר זה אינו בבחינת שכר נמוך. זאת ועוד, יש כאלה ששכרם מגיע לפי כמה וכמה מהשכר הממוצע במשק, ואפילו עד כדי פי-עשרה משכר זה, וכדי פי-ארבעה משכר נשיא בית-המשפט הגבוה לצדק, וזהו שכר מופרז עד לתיעוב, שאינו עושה צדק ויש בו טעם לפגם.

לפיכך, הצעת החוק שאנו דנים בה היום היא הצעת חוק טובה וצודקת, ואני חושב שהייתי מיוזמיה. הצעה זו זכתה בתמיכתם של עשרות מחברי הכנסת, ואני סמוך ובטוח שהיא תעבור כעת בקריאה ראשונה בתמיכת הנמצאים במליאה. תודה לך, גברתי היושבת-ראש. תודה למאזינים. שלום עליכם.)

היו"ר קולט אביטל:

תודה רבה. חבר הכנסת צבי הנדל, ואחרון הדוברים - חבר הכנסת נסים זאב.

חיים אורון (מרצ-יחד):

הוא מוותר...

צבי הנדל (האיחוד הלאומי - ישראל ביתנו):

מה פתאום מוותר.

גברתי היושבת-ראש, חברי חברי הכנסת, אני מודה לידידי אורי אריאל, שאחד החוקים הוא שלו, על שהחתים אותנו, חברי האיחוד הלאומי, על הצעת החוק הזאת, שהיא ראויה וחשובה.

אני אספר לכם אנקדוטה. בכנסת הקודמת, או לפניה, הגשתי הצעת חוק כזאת, ונעזרתי במישהו שהיה עובד האוצר לשעבר, מאגף התקציבים, בשביל לא לעשות טעויות. הוא עזר לי בהכנת החוק. נתקלתי בהתנגדות נמרצת מצד האוצר. שאלתי את אותו יהודי, שמכיר את האוצר ואת העובדים ואת המניעים שלהם, למה הם כל כך מתנגדים, הרי האוצר היה צריך להיות הראשון שיצדד בחוק הזה, הרי האוצר כל הזמן מדבר על חיסכון כספי. הסביר לי היהודי בהגינותו, ואמר: אבל אל תגיד שאני אמרתי לך. אמר לי: תבין – אני דיברתי אז על חברות ממשלתיות, כי בכל זאת, לגבי עובדי ציבור בתוך הממשלה יש כללים יותר קשוחים, בחברות ממשלתיות זה פרוץ לגמרי – המסלול הטבעי של כמעט כל נערי האוצר מאגף התקציבים הוא לעבור ל"מקורות" או לחברת החשמל או לכל מיני גופים. לכן הם לא ייתנו לכך יד. הרי הם מחכים לרגע. הם עושים את כל המסלול הזה באוצר כדי להגיע לשם בסוף, למנה השמנה הזאת. אמרתי: עד כדי כך? זה יכול להיות שיקול באוצר? הוא אמר לי: אוי, רואים שאתה חבר כנסת חדש ותמים.

אז אני שמח שעכשיו כנראה נגיע לסוף מסלול החקיקה בתחום הזה - זה לא ייגמר היום, אבל לכשייגמר – כי אין חוק ראוי ונכון ממנו ציבורית, אנושית, ומבחינת הפערים החברתיים. הכול כבר נאמר. תודה.

היו"ר קולט אביטל:

תודה. חבר הכנסת נסים זאב, אחרון הדוברים, בבקשה.

מל פולישוק-בלוך (שינוי):

להיות חבר כנסת תמים זו ברכה.

היו"ר קולט אביטל:

זה עובר מהר.  אני מקווה שהתמימות עוברת.

נסים זאב (ש"ס):

גברתי היושבת בראש, מזל שהתמימות זה לא חולי.

הצעת החוק להגבלת השכר של עובדי ציבור היא חיונית ביותר דווקא בתקופת הצנע שראש הממשלה ושר האוצר הביאו אותנו אליה. משפחות רבות נוברות באשפה. תצאו לשווקים בשעות הערב ותראו כמה הולכים עם סלים כדי לחפש איזה תפוז שנפל או פרי אחר שנמצא מתחת לדוכן. עשרות רבות של אמהות הולכות עם עגלות ומחפשות עוד תפוח אדמה ועוד איזה גזר שנפל, אפילו אם הוא חצי רקוב. בתי-התמחוי מלאים.

וראש הממשלה, שפתאום נושא העוני קרוב ללבו - העניים כל כך קרובים ללבו של ראש הממשלה, לא יאומן כי יסופר. הוא לקח את הקצבאות של משפחות ברוכות ילדים, הוא פגע בקשישים, פגע בעניים, ועכשיו – ערב הבחירות – יש תקציב בחירות. הוא רוצה לדעת איך אפשר לעזור לעניים. הוא רוצה להקים ועדה למלחמה בעוני, רשות למלחמה בעוני. ראש הממשלה מסכן, הוא יעשה היום הכול רק שייבחר שוב.

אני אגיד לכם מה היה בעיריית ירושלים. בעיריית  ירושלים רצו למנות עוד נציגי ציבור, עוד עוזרים לראש העירייה או סגני ראש עיר, אבל השכר של פקיד היה 4,000-5,000 מקסימום. אז מה עשו? עושים חוזה אישי. בחוזה אישי מדרגים אותך ישר ומקפיצים אותך מ-4,000 שקל כמעט ל-40,000 שקל, 35,000, כי אתה נקרא יועץ בכיר לענייני תקשורת, והשני נקרא יועץ בכיר לענייני ערבים, והשלישי נקרא יועץ בכיר אני לא יודע למה - יש כל כך הרבה שמות. וכל אחד יש לו כמה יועצים כאלה. לכן, אם בסיכומו של דבר אנחנו מאפשרים את החוזים האישיים האלה - נכון, הוא לא יעלה פי-חמישה מהמשכורת הממוצעת במשק, אבל אנחנו מאפשרים את השחיתות הזאת, שבמקום שפקיד אנאלפביתי, שבקושי התחיל את החיים שלו בעבודה ובשירות הציבורי - הוא פתאום הופך להיות יועץ בכיר, רק כיוון שהוא קרוב לראש העירייה. גם את זה צריך למנוע. אולי אפשר עוד בחוק הזה, עוד לא מאוחר.

היו"ר קולט אביטל:

תודה רבה. התפלאנו לא לשמוע על עמרי.

אנחנו עוברים להצבעה. נא להצביע.

הצבעה מס' 26

בעד ההצעה להעביר את הצעת החוק לוועדה – 7
נגד - אין
נמנעים - אין
ההצעה להעביר את הצעת חוק  שכר מרבי של עובדי ציבור, התשס"ו-2005, לוועדת הכספים נתקבלה.

היו"ר קולט אביטל:

שבעה בעד, אין מתנגדים ואין נמנעים. הצעת חוק שכר מרבי של עובדי ציבור תעבור לוועדת הכספים להכנה לקריאה שנייה ושלישית.


הצעת חוק שירות ביטחון (תיקון מס' 15) (פטור משירות למיועד לשירות ביטחון), התשס"ו-2005
[רשומות (הצעות חוק, חוב' כ/104).]
(קריאה ראשונה)

היו"ר קולט אביטל:

אנחנו עוברים להצעת החוק הבאה והאחרונה על סדר-היום: הצעת חוק שירות ביטחון (תיקון מס' 15) (פטור משירות למיועד לשירות ביטחון), התשס"ו-2005. חבר הכנסת חיים אורון, בבקשה.

מל פולישוק-בלוך (שינוי):

כולם מוותרים.

חיים אורון (מרצ-יחד):

גברתי היושבת-ראש, אני כבר הרבה שנים בכנסת ולא יצא לי להביא ביום אחד שני חוקים לקריאה ראשונה, וביחד עם יוסי שריד, שסיעתי תביא שלושה חוקים ביום אחד ברצף. זה כנראה סימן לבאות.

היו"ר קולט אביטל:

הלוואי.

חיים אורון (מרצ-יחד):

הצעת החוק באה לסתום לקונה בחוק שירות ביטחון. עניינה מצב שגרם עוול להרבה חייבי שירות ביטחון, בעיקר נשים, שהמערכת בהליך הרגיל שלה הגיעה למסקנה שהם פטורים משירות צבאי, אבל היות שלא ניתן לקבל פטור משירות צבאי אלא בגיל 18, הם התעכבו עד גיל 18 ואז הם הפסידו שנה שלמה בשירות לאומי, כי אי-אפשר להתקבל לשירות לאומי אלא אם כן יש לך ביד פטור משירות צבאי. אני מדבר על מקרים קונקרטיים שטיפלתי בהם, הרי כך צומחות הצעות חוק.

החוק הזה בא לומר, שאם יוצא צבא, על-פי כל ההליכים שמתקיימים, ושרובנו מכירים אותם, המערכת הגיעה למסקנה שהוא אומנם זכאי לפטור משירות צבאי, הוא או היא יוכלו לקבל את הפטור הזה במועד שבו נקבעה העובדה הזאת סופית, גם אם הוא לפני גיל 18, כדי לאפשר לאותם גברים ובעיקר נשים, אם הם רוצים, להתגייס לשירות לאומי, ולא להפסיד שנה שלמה, כפי שקרה בלא מעט מקרים בעבר.

החוק הוא בהסכמת הממשלה ומשרד הביטחון, ואני מבקש לאשרו.

היו"ר קולט אביטל:

תודה רבה. ראשון הדוברים - חבר הכנסת מרגי.

יעקב מרגי (ש"ס):

אני מוותר.

עבד-אלמאלכ דהאמשה (רע"ם):

כולם מוותרים.

היו"ר קולט אביטל:

חבר הכנסת הנדל - אינו נמצא. חבר הכנסת אריאל - מוותר.

אם כך, אנחנו עוברים להצבעה בקריאה ראשונה. נא להצביע.

הצבעה מס' 27

בעד ההצעה להעביר את הצעת החוק לוועדה – 7
נגד -  אין
נמנעים -  אין
ההצעה להעביר את הצעת חוק שירות ביטחון (תיקון מס' 15) (פטור משירות למיועד לשירות ביטחון), התשס"ו-2005, לוועדת החוץ והביטחון נתקבלה.

היו"ר קולט אביטל:

שבעה בעד, אין מתנגדים ואין נמנעים. הצעת חוק שירות ביטחון (תיקון מס' 15) (פטור משירות למיועד לשירות ביטחון), התשס"ו-2005, עברה והיא תועבר לוועדת החוץ והביטחון להכנה לקריאה שנייה ושלישית.

חברי הכנסת,  תם סדר-היום. הישיבה הבאה - מחר, יום רביעי, ו' בכסלו התשס"ו, 7 בדצמבר 2005, בשעה 11:00. ישיבה זו נעולה.

הישיבה ננעלה בשעה 20:49.

