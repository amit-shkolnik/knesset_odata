תוכן העניינים
דברי היושב-ראש לציון חמישים-ושמונה שנים  להחלטת האו"ם מיום 29 בנובמבר 1947	5
הצעה לסדר	6
רן כהן (מרצ-יחד):	6
מסמכים שהונחו על שולחן הכנסת	7
סגן מזכיר הכנסת דוד לב:	7
נאומים בני דקה	8
אהוד יתום (הליכוד):	8
אילן ליבוביץ (שינוי):	8
אורי אריאל (האיחוד הלאומי - ישראל ביתנו):	9
אתי לבני (שינוי):	9
עבד-אלמאלכ דהאמשה (רע"ם):	10
אריה אלדד (האיחוד הלאומי - ישראל ביתנו):	10
חיים אורון (מרצ-יחד):	11
ויקטור בריילובסקי (שינוי):	11
יוסף פריצקי (צל"ש - ציונות, ליברליות ושוויון):	12
עסאם מח'ול (חד"ש-תע"ל):	13
רשף חן (שינוי):	13
יחיאל חזן (הליכוד):	14
אליעזר כהן (האיחוד הלאומי - ישראל ביתנו):	14
אילן שלגי (שינוי):	15
אחמד טיבי (חד"ש-תע"ל):	16
ג'מאל זחאלקה (בל"ד):	16
מסמכים שהונחו על שולחן הכנסת	17
סגן מזכיר הכנסת דוד לב:	17
הצעה לסדר-היום	17
ציון יום האיידס הבין-לאומי	17
אילן ליבוביץ (שינוי):	18
שר הבריאות דני נוה:	21
רשף חן (שינוי):	24
החלטה בדבר תיקון טעות בחוק חובת המכרזים  (תיקון מס' 17), התשס"ה-2005	26
מיכאל איתן (יו"ר ועדת החוקה, חוק ומשפט):	26
הצעת חוק העונשין (תיקון מס' 89), התשס"ו-2005	27
מיכאל איתן (יו"ר ועדת החוקה, חוק ומשפט):	27
אתי לבני (שינוי):	29
הצעת חוק  הגנת הפרטיות (תיקון מס' 8), התשס"ו-2005	30
מיכאל איתן (יו"ר ועדת החוקה, חוק ומשפט):	30
זהבה גלאון (מרצ-יחד):	32
הצעת חוק המפלגות (בחירות מקדימות לכנסת השבע-עשרה)  (הוראת שעה), התשס"ו-‏2005	32
מיכאל איתן (יו"ר ועדת החוקה, חוק ומשפט):	33
רשף חן (שינוי):	40
אילן שלגי (שינוי):	43
מיכאל איתן (יו"ר ועדת החוקה, חוק ומשפט):	45
מיכאל איתן (יו"ר ועדת החוקה, חוק ומשפט):	50
מיכאל איתן (יו"ר ועדת החוקה, חוק ומשפט):	51
הצעת חוק הליכי חקירה והעדה  (התאמה לאנשים עם מוגבלות שכלית או נפשית), התשס"ו-2005	51
מיכאל איתן (יו"ר ועדת החוקה, חוק ומשפט):	51
זהבה גלאון (מרצ-יחד):	55
רן כהן (מרצ-יחד):	56
אתי לבני (שינוי):	57
נסים זאב (ש"ס):	58
מיכאל איתן (יו"ר ועדת החוקה, חוק ומשפט):	59
סגן שר הרווחה אברהם רביץ:	61
מיכאל איתן (יו"ר ועדת החוקה, חוק ומשפט):	65
שאילתות ותשובות	66
3491. עלייה במספר הנערות במצוקה	66
3516. הטיפול בקשישים עניים	68
3547. התנהלות משרד הרווחה	69
מסמכים שהונחו על שולחן הכנסת	70
סגן מזכיר הכנסת דוד לב:	70
הצעת חוק צער בעלי-חיים (הגנה על בעלי-חיים)  (תיקון מס' 4) (איסור נטישה), התשס"ו-2005;	70
הצעת חוק צער בעלי-חיים (הגנה על בעלי-חיים) (תיקון מס' 5)  (איסור על סירוב או על מתן עדיפות במסירת בעלי-חיים), התשס"ו-2005	70
יולי-יואל אדלשטיין (הליכוד):	70
יחיאל חזן (הליכוד):	71
בנימין אלון (האיחוד הלאומי - ישראל ביתנו):	72
נסים זאב (ש"ס):	73
עבד-אלמאלכ דהאמשה (רע"ם):	74
הצעת חוק הרשות לפיתוח ולקידום התרבות,  התיירות וקשרי החוץ של ירושלים, התשס"ו-2005	76
רוני בר-און (אחריות לאומית):	76
עבד-אלמאלכ דהאמשה (רע"ם):	78
קולט אביטל (העבודה - מימד - עם אחד):	79
עסאם מח'ול (חד"ש-תע"ל):	80
נסים זאב (ש"ס):	81
יורי שטרן (האיחוד הלאומי - ישראל ביתנו):	82
מיקומן של אנטנות סלולריות בלב האוכלוסייה;	84
כשלים וחוסר שקיפות בענף הסלולר;	84
פגיעה באיכות הסביבה: כלור בבריכות שחייה,  זיהום אוויר בגוש-דן ומים מזוהמים בבריכות שתייה	84
יורי שטרן (האיחוד הלאומי - ישראל ביתנו):	84
לאה נס (הליכוד):	86
דוד טל (אחריות לאומית):	87
עסאם מח'ול (חד"ש-תע"ל):	89
נסים זאב (ש"ס):	90
עבד-אלמאלכ דהאמשה (רע"ם):	91
שיגור הלוויין הישראלי לחלל	92
מיכאל נודלמן (האיחוד הלאומי - ישראל ביתנו):	93
הצעת חוק רישוי עסקים (תיקון מס' 24) (מד רעש בדיסקוטקים), התשס"ו-2005;	94
הצעת חוק רישוי עסקים (תיקון מס' 25) (מד רעש בדיסקוטקים), התשס"ו-‏2005	94
אריה אלדד (האיחוד הלאומי - ישראל ביתנו):	94
לאה נס (הליכוד):	95
עסאם מח'ול (חד"ש-תע"ל):	96
שאילתות ותשובות	97
1766. העסקת יתום צה"ל	97
2522. העסקת רבש"צים בעלי רישום פלילי	98
2781. אספקת ויטמינים לנכי צה"ל	99
2855. גמול חיילי מילואים	100
2947. יחס מפקד לחיילים שומרי מצוות	101
סגן שר הביטחון זאב בוים:	102
3003. הפרטת יחידות מחסני חירום אוגדתיים	102
3018. דרישות ההשכלה לתפקיד קצין תגמולים	103
3072. מימון גלולות למניעת היריון לחיילות	103
3105. אלימות מפגינים נגד הקמת גדר ההפרדה	104
3118. ידיעה על שימוש במכשיר "הצעקה"	106
3132. תקציב מחקר ופיתוח למלחמה בטרור	108
סגן שר הביטחון זאב בוים:	109


עדכון אחרון: 11/06/06


חוברת ה'
ישיבה רצ"ה







הישיבה המאתיים-ותשעים-וחמש של הכנסת השש-עשרה
יום שלישי, כ"ז בחשוון התשס"ו (29 בנובמבר 2005)
ירושלים, הכנסת, שעה 16:04



דברי היושב-ראש לציון חמישים-ושמונה שנים להחלטת האו"ם מיום 29 בנובמבר 1947

היו"ר יולי-יואל אדלשטיין:

חברי הכנסת, היום כ"ז בחשוון תשס"ו, 29 בנובמבר 2005 - הלוא הוא כ"ט בנובמבר. אני מתכבד לפתוח את ישיבת הכנסת.

חברי הכנסת, בפתח הישיבה ברצוני לקחת את כולנו למסע קצר בעבר. לפני 58 שנים, בליל 29 בנובמבר, כ"ט בנובמבר 1947, היישוב היהודי הקטן בארץ-ישראל - ועמו העם היהודי בכל פזורותיו - החסיר פעימה. עצרת האומות המאוחדות התכנסה למושב מיוחד בלייק-סאקסס שבניו-יורק, ועל הפרק – הצבעה בעד או נגד הקמת מדינה יהודית בארץ-ישראל. 33 מדינות השיבו על שאלת היושב-ראש ב"הן", 13 מדינות ענו ב"לאו" ועשר מדינות העדיפו להימנע.

כשתמה ההצבעה שררה לרגע דומייה, ואז פרצה תרועה אדירה שהדהדה בכל הארץ. בבת אחת, כבמטה קסם, הוצפה תל-אביב אורות. בתי-הקפה והמסעדות הציעו לכל עובר ושב משקאות בחינם. כיכר-ציון בירושלים הפכה לכיכר השמחה. בחיפה נמשכה החגיגה עד עלות השחר, ואז הלכו החוגגים בבגדי חג לעבודתם.

היהודים ראו בהחלטה התגשמות חלום דורות. אף שקבלת הפתרון היתה כרוכה בחלוקת הארץ לשתי מדינות, יהודית וערבית, הם ראו זאת כרע במיעוטו. הערבים דחו את ההחלטה על הסף ואיימו להטביע את יושבי המדינה היהודית בים.

מה נתנה לנו ההחלטה? היא נתנה לנו אישור בין-לאומי למה שכל יהודי חש: הקשר שחיבר אותנו לארצנו במשך אלפיים שנה הוא קשר נצחי. תחיית מדינה יהודית בארץ-ישראל היא כורח היסטורי. לולא אותה החלטה, ספק אם היינו מכריזים על הקמת מדינה. הסיכוי לזכות בהסכמה בין-לאומית לכינון מדינה יהודית ריבונית הוא שהכריע.

לא קיבלנו את המדינה כמתת חסד. ביום שלמחרת ההחלטה החל הקרב הגדול לחיים ולמוות, המלחמה המסמלת את קץ תוכנית החלוקה. לא החלטות האו"ם קבעו את גורלנו. מימוש ההחלטה, למרות המאמץ הערבי לסכלה, נעשה בידינו ובכוח עמידתנו. לולא הצלחנו להדוף את התקפות האויב וליטול את היוזמה מידי הערבים, המדינה לא היתה קמה. תאריך זה, 29 בנובמבר שנת 1947, התקדש בדם.


הצעה לסדר

היו"ר יולי-יואל אדלשטיין:

חברי הכנסת, כמדי יום שלישי נפתח בנאומים בני דקה. ראשון הדוברים הוא, כרגיל, חבר הכנסת רן כהן. לאחר מכן נצביע על מנת שאקבל את סדר הדוברים.

רן כהן (מרצ-יחד):

אדוני היושב-ראש, אני מאוד מודה לך.

כמו בכל יום שלישי אני מעלה כאן את הנושא הכאוב של התאבדויות חיילים, מתוך מטרה להזעיק, ככל האפשר, גם את רשויות הצבא וגם את דעת הקהל  כדי להיאבק בתופעה הזאת ולהקטין אותה לאפס.

האובדנות בצה"ל, רבותי חברי הכנסת, היא בעיה כאובה ביותר, שאינה זוכה מספיק לתשומת לב ולמאבק. ההתאבדויות הן סיבת המוות מספר אחת בצה"ל - יותר ממספר ההרוגים בפעילות מבצעית, בתאונות דרכים או בתאונות אימונים. לכן אסור להסכים שכך יהיה ואסור להשאירה במצב הנוכחי. בממוצע – כל 12 יום מתאבד חייל בצה"ל. מאז תחילת השנה ועד היום התאבדו 32 חיילים, וחייהם אבדו בלי שיכולנו לעצור בעדם מלשלוח יד בנפשם.

צה"ל, רבותי, הוכיח בעבר יכולת התמודדות מצוינת עם סיבות מוות אחרות, כמו תאונות אימונים ותאונות דרכים. בתחומים הללו הושקעו מאמצים רבים, פקודות, נהלים, הסברה, תקציב, קציני בטיחות, ענישה קשוחה, ויש תוצאות טובות מאוד. הטרגדיה שנגדה אני יוצא היא, שאף שמספר החיילים המתאבדים גבוה יותר ממספר הנספים בתאונות השונות, לא מושקע בנושא אפילו חלק קטן מן המאמץ המושקע נגד תאונות אחרות.

רבותי חברי הכנסת, ניתן להעתיק דרכי פעולה גם ממדינות אחרות. דוגמאות מצוינות מצויות בצבאות נורבגיה וארצות-הברית. בנורבגיה ירד שיעור ההתאבדויות ב-65% בשלוש שנים,  ובארצות-הברית נרשמה ירידה של 80% בשלוש שנים.

רק על-ידי הכרה מלמעלה, דוגמת זו של הרמטכ"ל לאחרונה בעקבות פעילות שלנו כאן בוועדת החוץ והביטחון, ניתן יהיה להתגבר על התופעה. אני מאוד מקווה שכל שדרות צה"ל, הפיקוד, החילות והמטה הכללי ישימו את הסוגיה הזאת בראש מעייניהם כדי לחסוך חיי חיילים. תודה רבה.

היו"ר יולי-יואל אדלשטיין:

אני מודה מאוד לחבר הכנסת רן כהן.

חברי הכנסת, אתם מתבקשים להצביע כדי שאקבע את סדר הדוברים בנאומים בני דקה.


מסמכים שהונחו על שולחן הכנסת

היו"ר יולי-יואל אדלשטיין:

בינתיים, הכרזה לסגן מזכיר הכנסת.

סגן מזכיר הכנסת דוד לב:

ברשות ממלא-מקום יושב-ראש הכנסת, אני מתכבד להודיע כי הונחו על שולחן הכנסת –

לקריאה ראשונה, מטעם חברי הכנסת: מטעם ועדת החינוך, התרבות והספורט - הצעת חוק הרשות לפיתוח ולקידום התרבות, התיירות וקשרי החוץ של ירושלים, התשס"ו-2005, של חבר הכנסת רוני בר-און; מטעם ועדת החוץ והביטחון - הצעת חוק שירות ביטחון (תיקון מס' 15) (פטור משירות למיועד לשירות ביטחון), התשס"ו-2005, של חבר הכנסת חיים אורון.

לקריאה ראשונה, מטעם הממשלה: הצעת חוק מועצת הצמחים (ייצור ושיווק) (תיקון מס' 7), התשס"ו-2005. תודה.

היו"ר יולי-יואל אדלשטיין:

אני מודה מאוד לסגן מזכיר הכנסת.


נאומים בני דקה

היו"ר יולי-יואל אדלשטיין:

ראשון הדוברים, חבר הכנסת אהוד יתום, בבקשה.

אהוד יתום (הליכוד):

אדוני היושב-ראש, חברי חברי הכנסת, תמיד אמרו שמצפון תיפתח רעתנו. ראינו בעת האחרונה שלא כך הדבר, אבל בכל אופן עולה שוב ריח הסכנה הגדולה מהצפון, כאשר נסראללה, "חיזבאללה", מאיים עלינו בחטיפת חיילים ואזרחים בארץ וברחבי העולם. אני מציע שאזרחי מדינת ישראל לא יפחדו יותר מדי, אבל ייקחו את דבריו של נסראללה ברצינות, לא יזלזלו בהתרעות של המטה ללוחמה בטרור ויקפידו הקפדה יתירה בכל מה שקשור לתנועותיהם; שישמרו על עצמם. קשה למדינת ישראל לשמור על הפרט מעבר לגבולות.

אני בטוח שצה"ל יעשה הכול כדי שחיילינו יהיו בטוחים לפחות בגבול הצפון.

היו"ר יולי-יואל אדלשטיין:

תודה לחבר הכנסת אהוד יתום. חבר הכנסת אילן ליבוביץ, בבקשה. אחריו - חבר הכנסת יחיאל חזן.

אילן ליבוביץ (שינוי):

אדוני היושב-ראש, חברות וחברי הכנסת, כמנהגי מדי שבוע אני רוצה להמשיך ולקרוא את שמות ההרוגים בתאונות הדרכים בתאריכים 20-26 בנובמבר שנה זו, ואלו הם: ויקטור קושלאב מהוד-השרון, מוחמד חגאזי מתמרה, עקיבא כהן מלוד, רני עבוד מאשקלון, הילאל גנאם מפרדיס, אולג זוק מבני-ברק וגילי ברקאי מאבן-יהודה. יהי זכרם של ההרוגים בתאונות הדרכים ברוך.

היו"ר יולי-יואל אדלשטיין:

תודה רבה. חבר הכנסת חזן משום-מה נעלם. חבר הכנסת אורי אריאל - בבקשה, אדוני; ואחריו - חברת הכנסת אתי לבני.

אורי אריאל (האיחוד הלאומי - ישראל ביתנו):

אדוני היושב-ראש, חברי חברי הכנסת, כידוע, היום חל מה שקרוי אצלנו כ"ט בנובמבר – חלוקת ארץ-ישראל. נדמה שעבר כל כך הרבה זמן. הצלחנו, ברוך השם, להקים מדינה, ויש ראש ממשלה שרוצה לחזור לגבולות החלוקה. מה קרה? מה השמחה? אחרי כל כך הרבה שנים, ברוך השם, עם שב לארצו. היינו היום בעיר האבות, עיר האמהות, בחברון, אחת מארבע הערים הקדושות, וראינו שם את הקרקע שנגזלה מהיהודים, וברוך השם, חזרו אליה היהודים. אני מקווה מאוד ששר הביטחון יפעל לתת לזה את כל האישורים ואת התוקף הראוי. כך נאה וכך ראוי לעיר חברון ולתושביה. חזקו ואמצו. תודה.

היו"ר יולי-יואל אדלשטיין:

תודה לחבר הכנסת אורי אריאל. חברת הכנסת אתי לבני, ואחריה - חבר הכנסת עבד-אלמאלכ דהאמשה.

אתי לבני (שינוי):

אדוני היושב-ראש, חברות וחברי חברי הכנסת, אדבר בקצרה על שני נושאים. אחד הוא המאבק בשחיתות, שמפלגת שינוי התחילה להוביל, ובעקבות ההובלה הזאת, עם חבר הכנסת אלדד, הוקמה ועדה למיגור השחיתות, לבדיקת השחיתות, והיום היא נקברה, לצערי, בוועדת החוקה. הוחלט להקפיא – יש בחירות, יש כך, יש כך. אני מקווה שאנחנו מותירים לכנסת הבאה או מצווים עליה לטפל בנושא הזה במלוא חומרת הדין, במלוא היעילות והמקצועיות והנכונות וההתלהבות, כי הוא דבר בלתי נסבל.

הדבר השני שאני רוצה לומר הוא שבעצם יש לנו היום בכנסת הזאת כ-80 חברי כנסת שיתמכו בפתרון מדיני של שתי מדינות לשני עמים, כאשר ישראל תגדיר מחדש את גבולותיה, יחד עם גושי ההתנחלות, כאשר ישראל לא תהיה מוכנה לזכות שיבה, ויימצא פתרון ראוי בירושלים. 80 חברי כנסת היום המבטאים אולי 80% בציבור הישראלי, או 70% - תתמכו במהלכים האלה. ואני מקווה שאנחנו נצא לדרך השלום.

היו"ר יולי-יואל אדלשטיין:

תודה לחברת הכנסת לבני. חבר הכנסת עבד-אלמאלכ דהאמשה, ואחריו - חבר הכנסת אריה אלדד.

עבד-אלמאלכ דהאמשה (רע"ם):

כבוד היושב-ראש, היום הוא יום החלטת האו"ם בעניין החלוקה. ביום הזה דווקא, בשבוע הזה, בימים האחרונים מתחיל הציבור על מנהיגיו בארץ הזאת לראות באמת ובתמים שאין דרך אחרת: שתי מדינות לשני עמים. המפץ הגדול הביא כיליון על הקיצוניות והקיצונים.

והנה, שרת החינוך, מתוך ייאוש, לא בטוח שתחזור לכנסת, מפלגה שתביא בסך הכול אולי 12 מנדטים – שישה מתמודדים על ראשות המפלגה. אין ליכוד ואין שרת חינוך, והיא לא תחלום על המצבים האלה. כי  מתוך הכיליון היא יוצאת אלינו בהכרזה שהיא תנחיל את מורשת גנדי בצו לתלמידים בבתי-הספר הערביים. והנה, חבר כנסת שמייצג מתנחלים אומר שמחזירים את אדמות האבות בעיר חברון. פירושו של דבר, החרמת אדמות של ערבים, השוק הערבי של חברון, גזלת קרקעות, גזלת בתים.

התיאוריות האלה בא להן קץ. מי שאיננו מרגיש את המהפך לא רק בקרב המנהיגות, אלא גם בקרב הציבור עצמו, ייווכח לראות זאת בריאליזם בבחירות הקרובות. הגיע הקץ לתיאוריות האלה של קיצוניות. אין פתרון אחר אלא שתי מדינות לשני העמים. שלום יכול לשרור ביניהם כאשר כל צד יקבל את המינימום שיכול לרצות אותו. העם הפלסטיני מוכן לקבל את המינימום של קווי 1967 עם ירושלים המזרחית – אותם גבולות שנקבעו בשביתת הנשק, פחות או יותר, רק בהסכמה, ואין שום פתרון אחר. אחרת יצליחו האנשים האלה להכניס את כולנו למרחץ דמים אין-סופי. תודה רבה.

היו"ר יולי-יואל אדלשטיין:

תודה רבה. חבר הכנסת אריה אלדד, ואחריו - חבר הכנסת חיים אורון.

אריה אלדד (האיחוד הלאומי - ישראל ביתנו):

אדוני היושב-ראש, חברי חברי הכנסת, ההחלטה שהתקבלה היום בוועדת החוקה היא החלטה מצערת מאוד, הייתי אומר הצעה מבישה. הוחלט לקבור את ועדת החקירה לנושא השחיתות משום שאנחנו בתקופת בחירות. להבנתי, ההיפך הגמור הוא הנכון. אם המסר שיצא היום מוועדת החוקה הוא שבתקופת בחירות השחיתות יודעת שהיא יכולה לעשות מה שהיא רוצה, ואיש לא ירדוף אותה, זה מסר רע מאוד לציבור.

מחר יתקיים סוף-סוף בוועדת הכנסת הדיון בהשעייתו של חבר הכנסת עמרי שרון, אדם שהורשע על-פי הודאתו בביצוע מעשי פשע, ועצם נוכחותו כאן מהווה כתם על הבית, ואני חושש שאותם כוחות שהביאו לקבירתה של הוועדה לחקר השחיתות יסייעו לו מחר להמשיך לשבת בכנסת.

אני קורא לכל חברי הכנסת בבית לא לתת יד לשחיתות ולמחות את כתם השחיתות מעלינו. נתחיל לעשות צדקה בבית.

היו"ר יולי-יואל אדלשטיין:

תודה לחבר הכנסת אלדד. חבר הכנסת אורון, ואחריו - חבר הכנסת בריילובסקי.

חיים אורון (מרצ-יחד):

אדוני היושב-ראש, חברי הכנסת, התכוונתי לדבר על נושא אחר, אבל בעקבות דבריו של חבר הכנסת אלדד, אני רוצה להמשיך באותו נושא. הייתי חסיד קטן של הוועדה הפרלמנטרית לחקר השחיתות. אני לא חושב שחברי הכנסת, כפוליטיקאים, הם הוועדה לחקר השחיתות. אני אגיד יותר מזה, חבר הכנסת אלדד, אני לא בטוח שיש כל כך הרבה מה לחקור. השאלה היא אם אנחנו מסוגלים ליצור נורמות כאלה שהמבחן שלהן יהיה - לא מי שלא הוכחה אשמתו הוא ראוי לבוא בקהלנו ולהיות חבר הכנסת ולהיות מנהיג, אלא נורמות כאלה שהן הרבה הרבה לפני מי שלא הוכחה אשמתו. היום יש בכלל מבחן – פעם אמרו את זה - - -

רשף חן (שינוי):

- - -

חיים אורון (מרצ-יחד):

סליחה, חבר הכנסת רשף חן. חברי הכנסת שהוכחה אשמתם, כבר הוכחה אשמתם, הבעיה הגדולה שלי היא עם מערכות מושחתות שקשה מאוד להוכיח את אשמתן, והן אלה שמכרסמות בחברה הישראלית. בכל ערב שישי כל אחד מספר את הסיפורים שלו וזה הפך לנורמה, כל אחד מתחרה בשני כמה אנשים מושחתים הוא מכיר, ומי  שלא מושחת, ומי שלא מקבל, ומי שלא נותן, הוא כבר בעיה. זאת הבעיה הגדולה שלנו.

היו"ר יולי-יואל אדלשטיין:

תודה לחבר הכנסת אורון. חבר הכנסת בריילובסקי, ואחריו – חבר הכנסת פריצקי.

ויקטור בריילובסקי (שינוי):

אדוני היושב-ראש, כנסת נכבדה, הכנסת השש-עשרה מתקרבת לסיום עבודתה, אבל  סוגיות רבות שלפתרונן מחכים עשרות אלפי עולים לא באו על פתרונן. עשרות אלפי ילדים, דור רביעי וילדים מנישואים קודמים של עולים, נשארו ללא אזרחות. עולים חדשים ממשפחות מעורבות עדיין לא יכולים להביא לארץ את ההורים הקשישים שלהם כדי לטפל בהם, כמו שילדים טובים צריכים לטפל בהורים שלהם. עדיין אין לנו מוסד לנישואים אזרחיים, כמו שיש בכל מדינה מתוקנת. אלה רק חלק מהבעיות. כמה קדנציות צריכות עוד לעבור עד שנבין שלא מספיק להביא לכאן מיליון אזרחים חדשים, צריך גם לדאוג לצרכים שלהם? תודה רבה.

היו"ר יולי-יואל אדלשטיין:

תודה לחבר הכנסת בריילובסקי. חבר הכנסת פריצקי, ואחריו – חבר הכנסת עסאם מח'ול.

יוסף פריצקי (צל"ש - ציונות, ליברליות ושוויון):

אדוני היושב-ראש, היום הודיע פרופסור אוריאל רייכמן, נשיא מועצת שינוי וממייסדיה, שהוא פורש מן המפלגה הזאת,  ובכך הוא חתם על תעודת הקבורה שלה. אני מבקש לקרוא, אדוני, כמה פסוקים מתהילים: "ישב בסתר עליון בצל שדי יתלונן. אמר לה' מחסי ומצודתי אלהי אבטח בו. - - - לא תירא מפחד לילה - -

אורי אריאל (האיחוד הלאומי - ישראל ביתנו):

תגיד, זה חברה קדישא פה?

אהוד יתום (הליכוד):

שים כיפה על הראש.

יוסף פריצקי (צל"ש - ציונות, ליברליות ושוויון):

"- - מחץ יעוף יומם. מדבר באפל יהלך מקטב ישוד צהרים". ועכשיו תקשיב טוב: "רק בעיניך תביט ושִלֻמת רשעים תראה".

אחמד טיבי (חד"ש-תע"ל):

בערבית - - -

יוסף פריצקי (צל"ש - ציונות, ליברליות ושוויון):

לא האמנתי שהיום הזה יגיע, אדוני, כל כך מהר.

היו"ר יולי-יואל אדלשטיין:

אני מזמין את חבר הכנסת עסאם מח'ול להמשיך בקריאת פרקי תהילים. אחריו - חבר הכנסת רשף חן ימשיך במלאכה.

אורי אריאל (האיחוד הלאומי - ישראל ביתנו):

דע מאין באת ולאן תשוב.

עסאם מח'ול (חד"ש-תע"ל):

אדוני היושב-ראש, זה מתחבר בצורה אחרת לתהילים. ביום חמישי האחרון - - -

יוסף פריצקי (צל"ש - ציונות, ליברליות ושוויון):

- - -

היו"ר יולי-יואל אדלשטיין:

חבר הכנסת פריצקי, שמענו, הערכנו, עכשיו חבר הכנסת מח'ול בזכות הדיבור. בבקשה, חבר הכנסת מח'ול.

עסאם מח'ול (חד"ש-תע"ל):

ביום חמישי הוכתר בירושלים תיאופילוס השלישי לפטריארך היווני-אורתודוקסי. ממשלת ישראל מתעלמת מבחירתו, משום שהיא דורשת כי יחתום על עסקאות הנדל"ן שעשו עמותות ימין עם קודמו, אירינאוס. עם בחירתו שלחו גורמים ישראליים, בהם מזכיר הממשלה ישראל מימון, מכתבים לפטריארכיה שבהם הבהירו שאינם מכירים בבחירה. השר לענייני ירושלים צחי הנגבי אף התריע בפני הפטריארכיה שלא לקיים את טקס ההכתרה.

מדובר כאן בסוג סחיטה מן הנמוכים ביותר, שבה משתמשת ממשלת ישראל במעמדה של ישראל כדי להתעלם ולמנוע את ההכרה הנדרשת, שהיא רק באופן פורמלי בידי ממשלת ישראל, בפטריארך היווני-אורתודוקסי. המטרה היא להחתים אותו על עסקאות שבהן נמכרו במרמה אזורים נרחבים במזרח-ירושלים, לרבות מלון "פטרה" ואזורים בעיר העתיקה. אני חושב שהגיע הזמן שהסחטנות הזאת תסתיים, ומדינת ישראל צריכה לדעת שהיא לא יכולה לשלוט בעולם על-ידי זה שהיא יושבת בירושלים.

היו"ר יולי-יואל אדלשטיין:

תודה לחבר הכנסת מח'ול. חבר הכנסת רשף חן, ואחריו – חבר הכנסת יחיאל חזן.

רשף חן (שינוי):

אדוני היושב-ראש, חברי חברי הכנסת, בסוף השבוע קראתי כתבה מאלפת על מה שמתרחש במועצות הדתיות. למדתי שלאחר שמשרד הדתות פורק - על כך ניתן לומר: השבח לאל - ועבר למשרד ראש הממשלה, כדי שהדברים יתנהלו בצורה יותר תקינה, יותר נקייה, נוצר מצב שבו חבר הכנסת עמרי שרון מסתובב ולמעשה ממנה עשרות חברי מרכז ליכוד להיות המפקחים על המועצות הדתיות.

אדוני היושב-ראש, לא לילד הזה פיללנו כשהתחלנו את תהליך פירוק המועצות הדתיות, תהליך ברוך. תחילה התפלאתי, אבל אחר כך נזכרתי שרק לאחרונה הודה חבר הכנסת שרון שהוא כבר הפר לא מעט חוקים, ולא חוקים פעוטים, בשליחותו של אביו בסיטואציה אחרת. נדמה לי שעל כך נאמר: הישנה הזאב עורו, הנמר חברבורותיו.

היו"ר יולי-יואל אדלשטיין:

תודה לחבר הכנסת חן. חבר הכנסת יחיאל חזן. אחריו – חבר הכנסת אליעזר כהן.

יחיאל חזן (הליכוד):

אדוני היושב-ראש, כנסת נכבדה, ברגע זה, כאשר אנחנו יושבים כאן נינוחים באולם המליאה, יש יהודים שעדיין אין להם בית, שעדיין גרים באוהלים. הם נמצאים בצומת בית-הגדי, בצומת יד-מרדכי. הממשלה, כאשר העבירה את חוק פינוי-פיצוי, הבטיחה גם למתיישבים וגם לכנסת שיש פתרון הולם לאותם מגורשים. אני קורא מכאן לראש הממשלה, שבמקום שיתעסק בבחירות שלו, במקום שיתעסק במה שלא חשוב - שייתן פתרון לאותם יהודים מגורשים שאין להם קורת-גג, שאין להם עבודה, שאין להם פתרון אמיתי והולם. גירוש אחד כבר נעשה בארץ-ישראל, והגירוש הזה צריך להיפסק. וטוב שיהא שעה אחת קודם.

היו"ר יולי-יואל אדלשטיין:

תודה לחבר הכנסת חזן. חבר הכנסת אליעזר כהן, ואחריו – חבר הכנסת אילן שלגי.

אליעזר כהן (האיחוד הלאומי - ישראל ביתנו):

אדוני היושב-ראש, חברי חברי הכנסת, שתי הערות על המצב. אחת, אתמול בוטלו הבחירות ברצועת-עזה בגלל חמושים, מזוינים, שנלחמו והפסיקו את מהלך הבחירות. אותם מוכרי אשליות שצומחים מדי יום, אותם ראשי ממשלות לעתיד – בעוד חודש-חודשיים -  שמדברים שלום מלוא הפה, שילמדו עם מי הם הולכים לעשות שלום ואיך הם יגיעו אליו.

הערה שנייה, היתה כתבת ענק בטלוויזיה הישראלית, בפרטי פרטים, על קריסתה של מערכת המשפט הישראלית. 110,000 תיקים במצב של עינוי דין במשך כמה שנים. אין אולמות, אין שופטים - ומערכת המשפט הישראלית נחשבת למפוארת שבמערכות המשפט.

היו"ר יולי-יואל אדלשטיין:

תודה לחבר הכנסת כהן. חבר הכנסת אילן שלגי, ואחריו – אחרון הדוברים להיום, חבר הכנסת אחמד טיבי.

ג'מאל זחאלקה (בל"ד):

נרשמתי, אדוני.

היו"ר יולי-יואל אדלשטיין:

אלא אם שינית את שמך לואסל טאהא. באווירה טעונה זו של בחירות אני לא רוצה להאשים אותך, אבל מי שרשום לי זה ואסל טאהא, אבל ודאי חבר הכנסת זחאלקה הצביע בטעות ממקום אחר, ולכן אתן לו את זכות הדיבור.  חבר הכנסת אילן שלגי, ואחריו – חבר הכנסת אחמד טיבי וחבר הכנסת זחאלקה.

אילן שלגי (שינוי):

אדוני היושב-ראש, ברצוני לעדכן: לפני ארבעה שבועות דיווחתי כאן על פרשה של גנבת חול באשדוד ומאבקו של יצחק גל, נציג שינוי במועצת העיר, נגד ראש העיר צבי צילקר, אשר חתם בחוסר סמכות על היתר בנייה המנוגד לתכנית המיתאר. ההיתר הבלתי-חוקי, שבוטל על-ידי בית-המשפט, הוא שאפשר כריית כמויות עצומות של חול, שנעלם בלא שהתמורה נכנסה לקופת העירייה.

דרשתי מהיועץ המשפטי לממשלה להעמיד את ראש העיר לדין בעניין ההיתר הפסול. תלונתו של יצחק גל למשטרה טופלה באופן רשלני, המעורר חשד לטיוח. בעקבות פנייתי לשר לביטחון פנים בכתב ובעל-פה היא מתנהלת עתה באופן שונה. גם מבקר המדינה נענה לפנייתי ונושא גנבת החולות באשדוד, כמו גם פרשיות אחרות בעיר, מטופל ונבדק על-ידי המבקר. אם ראש העיר מתחיל להזיע, הוא יודע למה. מאבק אמיץ של אזרחים שאכפת להם מתחיל להזיז דברים בעיר אשדוד. אנחנו עוד נשמע על כך. אני מבטיח להמשיך ולעקוב. תודה רבה.

היו"ר יולי-יואל אדלשטיין:

תודה לחבר הכנסת אילן שלגי. חבר הכנסת אחמד טיבי, בבקשה. אחריו - חבר הכנסת ג'מאל זחאלקה.

אחמד טיבי (חד"ש-תע"ל):

תודה, אדוני. במשרד הפנים יש מוקד לפניות הציבור. מתקשר אליו אזרח כדי לפתור בעיה והם מבררים מה הבעיה, אבל לא מסכימים להפנות אותו ללשכה הנפתית האזורית אלא אחרי שמבררים. הם, דרך המוקד, מעבירים אותו ללשכה האזורית, שלא עונה בדרך כלל. על מנת לא לחזור ולהמתין הוא מבקש את המספר הישיר של משרד הפנים בעכו. מסרבים לתת לו. לא נותנים לאזרחים את המספר. מתקשרת עוזרת של חבר הכנסת ומבקשת את המספר של הלשכה בעכו, אבל גם לה לא נותנים. מתקשרת עוזרת השר מלשכת השר, היום השרה, ומבקשת את המספר של הלשכה בעכו. היא טוענת שהמוקד לא מסכים לתת, ואומרים לה: לא יכול להיות שלא רוצים לתת, למה שלא ייתנו? מתקשרת עוזרת השר וגם לה לא נותנים.

מתברר שיש צדק וזה לא משהו גזעני. זה סתם מטומטם. זה סתם מטומטם שוויוני מאוד. בסופו של דבר אין נענים לפניות, זה לא יעיל, זה מסורבל, זה מטופש ומקשה עוד יותר על האזרח, שבלאו הכי ניצבים בפניו מכשולים רבים. בסוף נאלצנו להגיש שאילתא.

היו"ר יולי-יואל אדלשטיין:

המספר בעכו קצת סודי ולא נמסר לציבור בקלות. חבר הכנסת זחאלקה - בבקשה, אדוני.

ג'מאל זחאלקה (בל"ד):

כבוד היושב-ראש, היישוב אום-אל-קטף במשולש הוא יישוב קטן, 800 תושבים. כמה מגרשים ניתנו למשתפי פעולה כדי שיגורו שם. כל היישוב, 100% התושבים, לא רוצים שמשתפי הפעולה יגורו באזור שלהם. ראשית, לתושבי המקום לא נותנים מגרשים ולמשתפי הפעולה כן נותנים. אני מציע, אדוני היושב-ראש, או להחזיר את משתפי הפעולה לרשות הפלסטינית כדי שיועמדו לדין באשמת בגידה ויקבלו משפט צדק, או שאלה שגייסו אותם ימצאו להם בתים לידם.

רשף חן (שינוי):

למה?

ג'מאל זחאלקה (בל"ד):

שיגורו לידך, אתה מסכים?

רשף חן (שינוי):

כן.

ג'מאל זחאלקה (בל"ד):

בבקשה, תמליץ. אתה נותן לי פתרון - שיגורו ליד הבית שלך. אלה אנשים שהיכן שהם היו, הם עשו בעיות. אנשים לא רוצים אותם. שיגורו לידך, ליד אהוד יתום, ליד גדעון עזרא. אלה שגייסו אותם, שיגורו לידם. שיגורו ברחביה או בהתנחלויות, אבל לא ביישובים ערביים.

היו"ר יולי-יואל אדלשטיין:

תודה לחבר הכנסת זחאלקה. עד כאן נאומים בני דקה.


מסמכים שהונחו על שולחן הכנסת

היו"ר יולי-יואל אדלשטיין:

הכרזה לסגן מזכיר הכנסת. בבקשה.

סגן מזכיר הכנסת דוד לב:

ברשות ממלא-מקום יושב-ראש הכנסת, הנני מתכבד להודיע, כי הונחו על שולחן הכנסת –

לקריאה שנייה ולקריאה שלישית: הצעת חוק בית-התפוצות, התשס"ו-2005, שהחזירה ועדת החינוך, התרבות והספורט;  הצעת חוק הבחירות לכנסת (תיקון מס' 54), התשס"ו-2005; והצעת חוק המפלגות (בחירות מקדימות לכנסת השבע-עשרה) (הוראת שעה), התשס"ו-2005, שהחזירה ועדת החוקה, חוק ומשפט.

מטעם ועדת החוקה, חוק ומשפט: החלטה בדבר חלוקת הצעת חוק הבחירות לכנסת (תיקון מס' 55) (ביטול התקשרויות בין רשימות מועמדים), התשס"ו-2005, לפי סעיף 121 לתקנון הכנסת. תודה.

היו"ר יולי-יואל אדלשטיין:

אני מודה מאוד לסגן מזכיר הכנסת.


הצעה לסדר-היום
ציון יום האיידס הבין-לאומי

היו"ר יולי-יואל אדלשטיין:

אנחנו עוברים לנושא הבא, נושא לא פשוט: ציון יום האיידס הבין-לאומי, הצעה לסדר-היום של חבר הכנסת אילן ליבוביץ, שמספרה 7795. ישיב עליה שר הבריאות.

לפני שחבר הכנסת ליבוביץ יעלה ברצוני לומר כמה מלים. ברצוני להצביע על העובדה המרה שהמחלה איננה נעקרת מהעולם. תרופות העשויות לסייע במלחמה במחלה עדיין יקרות מאוד, מעבר להישג ידם של רבים. תרופות אלה אומנם מאריכות את חייהם של הנשאים והחולים, אך לא תמיד מביאות להחלמה. למיליוני בני-אדם האיידס הוא מלחמה חשוכת מרפא.

במאבק במחלה יש מקום וערך להסברה ממוקדת בכל המסגרות החינוכיות, ועלינו לטפל במחלה הזאת לא רק במיטב התרופות אלא גם על-ידי חינוך. זאת שאלה של אחריות כבדה לחיי אדם, זאת שאלה של פיקוח נפש. נפעל לפי הכלל שלימדונו אבותינו: המקיים נפש אחת כאילו קיים עולם ומלואו.

חבר הכנסת אילן ליבוביץ, בבקשה. אני מברך אותך על היוזמה ועל ארגון היום הזה בכנסת.

אילן ליבוביץ (שינוי):

אדוני היושב-ראש, אדוני שר הבריאות, חברות וחברי הכנסת, מאז תחילת שנות ה-80, כאשר נתגלתה מחלת האיידס, ועד היום אנחנו יודעים, על-פי נתונים של ארגון הבריאות העולמי, על למעלה מ-40 מיליון בני-אדם שנדבקו במחלה והם נשאים או חולים במחלת האיידס. במדינת ישראל אנחנו יודעים על למעלה מ-4,000 מקרים של איידס, נשאים וחולים.

זו השנה השלישית שהכנסת מציינת ביוזמתי את יום האיידס הבין-לאומי, בין בדיונים בוועדות הכנסת ובין בדיון כאן, במליאת הכנסת. אדוני היושב-ראש, אני יכול לומר לזכותו של שר הבריאות ולזכות משרד הבריאות, שבמהלך השנים יש התעוררות ופעילות בנושא. אנחנו רואים תחילתה של דרך ליישם דברים ולשנות את המצב, כי המצב במדינת ישראל, שבה יש לנו 4,000 חולים ונשאים, לא מספר קטן, עדיין לא טוב. אנחנו יודעים שמדי שנה מתגלים 300-400 נשאים חדשים, שזה אומר קצב של נשא חדש ליום בממוצע. זה אומר שעדיין לא הגענו לרמה שבה ההסברה והמניעה הגיעו לכל השכבות ולכל הרבדים שאליהם הן אמורות להגיע.

בשנה האחרונה במיוחד ראינו עלייה במספר ההידבקויות בקרב הקהילה ההומו-לסבית, שהיתה בשנים קודמות במצב הרבה יותר טוב, והשנה חלה אצלה עלייה. כפי שאמרת, יכול להיות שזה נובע מקיומו של קוקטייל התרופות, שמפחית את החשש של האנשים מהידבקות במחלה, מכיוון שיש פתרון כביכול.

אדוני היושב-ראש, אנחנו עדיין לא נמצאים במצב שבו היינו רוצים למצוא את עצמנו, לדעתי, ושמענו היום בוועדת העבודה, הרווחה והבריאות של הכנסת את מנהלי מרכזי האיידס. אני פונה אליך, אדוני שר הבריאות, מנהלי מרכזי איידס אומרים שזה יפה מאוד שיש למדינת ישראל מדיניות בתחום האיידס, שאומרת מה המטרות שלנו ואיפה אנחנו צריכים לטפל, אבל זה לא מורגש בשטח. 25 שנה אחרי שהמגפה פרצה ועדיין אין לבתי-החולים תקנים לרופאי איידס, לרופאים שמתמחים בתחום הזה, אין תקנים לאחיות ולעובדים סוציאליים במרכזי האיידס. הכול מתבסס על הרופאים במחלקות הפנימיות, על רופאים למחלות זיהומיות, על אחיות ועובדים סוציאליים שעובדים ממילא. אין התמקדות בתחום האיידס. לבתי-החולים יש הוספיס אחד בבית-החולים בתל-השומר, וגם בו יש 12 או 16 מיטות בסך הכול, והוא קורס תחת עומס הצורך לאשפז חולים מכל הארץ.

אנחנו היינו רוצים לראות שבשנה הבאה, כשנקיים את היום הזה, אדוני שר הבריאות, יבואו נציגי משרדך ויאמרו: עשינו עבודה ואנחנו חושבים שצריכים להיות x רופאים או x מיטות בכל מרכז איידס, רופאים מתוקננים ומתוקצבים בתחום האיידס, כאלה שמתמחים בתחום הזה ונמצאים במרכזי האיידס בבתי-החולים, ומשרד האוצר גם נתן לכך את התקציב.

היינו רוצים לראות מצב שבו למשרד הבריאות יש תקציב. אמר היום סמנכ"ל ההסברה של משרד הבריאות, שיש תקציב מוגבל להסברה. אבל בתוך זה, היום, כאשר אנחנו  יודעים על החלטת ממשלה להגביר את קצב עליית הפלאשמורה, ואנחנו מכירים את הבעיה של האיידס בקרב העדה האתיופית, אומרים אנשי משרדך: צריך להכפיל את התקציב רק להסברה בתחום הזה בקרב הקהילה האתיופית. מישהו צריך לתת על זה את הדעת ובעיקר לתת על זה את הכסף.

אדוני השר, אתה יודע שלא בכל שנה יעמדו לרשות המחלקה לשחפת ואיידס אותם 2 מיליוני שקל שהצלחנו להשיג דרך אותם 700 מיליון שקל של שינוי, ששכנעתי את חברי סיעתי שייתוספו לתקציב המחלקה לשחפת ואיידס. מניעה והסברה נכונה יכולות להפחית או לגרום לכך שלא יעלה מספר הנדבקים מדי שנה בשנה. לא יכול להיות שאנחנו עושים קמפיין שמתמקד רק בשבוע המודעות לאיידס או בחודש המודעות לאיידס, ובשאר השנה אנחנו לא עושים הסברה בקרב אותן קהילות.

אם אנחנו הולכים לפרויקט של החלפת מזרקים, לא יכול להיות שאנחנו מחליפים מזרקים רק פעם בשבוע. משתמשי הסמים משתמשים בסמים כל יום בשבוע, לצערנו הרב, ואם אנחנו רוצים להיות אפקטיביים ולגרום שלא תהיה הידבקות אצל מזריקי הסמים, אנחנו צריכים לדאוג שאותם מרכזים שאנחנו כבר פותחים לחלוקת מזרקים, להחלפת מזרקים, יהיו פתוחים בכל ימות השבוע, ולא רק פעם או פעמיים בשבוע.

אני יודע שנדרש לכך כסף, אבל אני גם יודע שיש לנו פה ארגונים וולונטריים, כמו פרויקט האיידס ירושלים, כמו הוועד למלחמה באיידס, כמו ארגון ההומואים והלסביות, הבי והטרנס, שמוכנים לסייע ולעמוד לרשות המשרדים, כדי שהם יבצעו את העבודה בשטח. הם יהיו הרבה יותר יעילים ויגיעו אל אותן קבוצות ממוקדות שאליהן אנחנו רוצים לפנות, לעומת אנשי משרדך ואנשי הממסד, שיש כלפיהם גם מידה מסוימת של חשדנות בחלק מהמקומות, בעיקר בקרב הקהילה האתיופית. הרבה יותר קל ונגיש להגיע באמצעות אנשים בארגונים חוץ-ממסדיים, מה שנקרא s’NGO. זה נעשה בהרבה מאוד מקומות בעולם, והייתי רוצה לראות את משרד הבריאות משתמש הרבה יותר באותם ארגונים חוץ-ממשלתיים לטובת העניין בשנים הבאות.

אדוני השר, אני יודע שאתה מודע לבעייתיות, אני יודע שאתה מקדיש לזה המון זמן, אבל צריך כנראה לפרוץ את הדלת בצורה הרבה יותר עיקשת. הביורוקרטיה במשרד, הביורוקרטיה במשרד האוצר מקשות, ואני יודע את זה.

אומנם שרת החינוך לא נמצאת כאן, אבל הבעיה של משרד החינוך היא בעיה לא פחות קטנה. משרד החינוך מרים איזו מצגת באתר האינטרנט של משרד החינוך, ואני לא יודע כמה תלמידים נכנסים ומגיעים לזה, במקום לעודד גופים וולונטריים להיכנס לבתי-הספר, להופיע בפני התלמידים, לקיים את הסדנאות ולדבר אל התלמידים בגובה העיניים, ולא לשלוח אותם למצגת באינטרנט או לחלק להם דף הסברה שאומר: אתם יכולים ללכת להיבדק חינם כי זו זכותכם על-פי חוק המדינה.

משרד החינוך גם חוסם את הכניסה לבתי-הספר הממלכתיים-דתיים. כפי שאתה יודע, אדוני היושב-ראש, חלק גדול מעולי אתיופיה, לדוגמה, מופנים לבתי-הספר האלה, ובקהילה הזאת יש לנו אחוז הדבקה גבוה לאין שיעור לעומת אוכלוסיות אחרות. כשאתה לא מסביר בבתי-הספר שבהם הילדים נמצאים, אנחנו מגיעים לאחר מכן, כשהם אנשים בוגרים, למצבים של הידבקות מחוסר מודעות. ומשרד החינוך חושב שהוא יכול לשבת בשקט כי יש מחשבה במשרד החינוך שאיידס זו מחלה שמעבירים רק ביחסי מין לא מוגנים, רק בקרב הקהילה ההומו-לסבית וגמרנו, ועם זה מתעסקים, ולא מתעסקים עם בעיות באמת אקוטיות של הסברה.

אני אומר שיש ארגונים שעושים עבודת קודש ומוכנים להיכנס לבתי-הספר, רק מישהו צריך לפתוח לפניהם את הדלת, בדיוק כמו שצריך לפתוח את הדלת במשרד הבריאות. אני חושב שאנחנו בתחילת התהליך, ואני מקווה שבעזרתך, אדוני השר, נשלים את המהלך הזה ונשתמש באותם גופים וולונטריים כדי להגיע לכל הקהלים ולבצע מדיניות נכונה של מלחמה, של מניעה, של הסברה בתחום הזה. הייתי רוצה לראות גם את שרת החינוך וגם את מנכ"לית משרדה נרתמות לעניין הזה ביתר שאת - ולא שטומנים את הראש בחול ומסתפקים באיזו מצגת באתר האינטרנט. תודה רבה, אדוני.

היו"ר יולי-יואל אדלשטיין:

תודה ליוזם הדיון, חבר הכנסת ליבוביץ. עתה תשובתו של שר הבריאות, חבר הכנסת דני נוה.

שר הבריאות דני נוה:

אדוני היושב-ראש, חברי חברי הכנסת, קודם כול אני באופן אישי רוצה להודות לחבר הכנסת אילן ליבוביץ, שאכן נרתם למערכה החשובה הזאת למען בריאותם של התושבים בישראל בעניין הזה ועושה פה פעילות פרלמנטרית למופת. אני לא יודע בימים האלה אם זה עוזר או מזיק שאיש ליכוד משבח אותך, אבל אני בכל אופן רוצה לשבח אותך על הפעילות הזאת. ציינת את העובדה שלא כל שנה תוכל להשיג את אותו הישג תקציבי שהשגת השנה, אותם 2 מיליונים מתקציב המדינה. אני מאחל לך שתחזור ותכהן בכנסת הבאה ותוכל להמשיך להיאבק למען הדברים החשובים האלה, שבאמת חוצים מחנות וגבולות פוליטיים כאן בכנסת ובציבור בכלל.

היו"ר יולי-יואל אדלשטיין:

ברוב צניעותך לא ציינת מול איזה שר בריאות אתה רוצה שהוא יעבוד.

אילן ליבוביץ (שינוי):

הוא מקווה לכהן כשר הבריאות.

היו"ר יולי-יואל אדלשטיין:

יש לנו יריבויות פנימיות בתוך המפלגה.

שר הבריאות דני נוה:

לא בינך לביני, אבל יש.

היו"ר יולי-יואל אדלשטיין:

זאת היתה הערה לא במקום מכס היושב-ראש. השר ימשיך.

שר הבריאות דני נוה:

שהצופים לא יטעו. אני אפילו החסרתי פעימה אתמול, שמעתי משהו במהדורת החדשות, ואחר כך יצאה הבהרה.

היו"ר יולי-יואל אדלשטיין:

לא לפזר מלח על הפצעים, אבל זה לא נכון.

זהבה גלאון (מרצ-יחד):

זה לא נכון, אדוני היושב-ראש?

שר הבריאות דני נוה:

זה לא נכון, ואני שמח שאנשים טובים כמוך אכן יוכלו להתמודד, ואני משוכנע גם שאצליח להיבחר ולשוב לכנסת.

זהבה גלאון (מרצ-יחד):

אתם באותה מפלגה?

שר הבריאות דני נוה:

אנחנו באותה מפלגה. הפלא ופלא, יכולים להיות גם ידידים טובים באותה מפלגה. אני לא יודע מה המצב במרצ, חברת הכנסת גלאון. בליכוד לא תמיד אנחנו מצטיינים בזאת.

אדוני היושב-ראש, נחזור לנושא הרציני שאנחנו עוסקים בו. אני רוצה, ראשית, להציג כמה נתונים.  לפי דוח ארגון הבריאות העולמי ל-2005, ברחבי העולם חיים היום למעלה מ-40  מיליון איש עם הנגיף. רק בשנה זו נדבקו עד עכשיו קרוב ל-5 מיליוני איש, ונפטרו מהמחלה - ואלה מספרים מזעזעים -  3 מיליוני בני-אדם ברחבי העולם.

אנחנו מעריכים שבמדינת ישראל חיים היום עם הנגיף כ-4,200 איש. אולי אציין את הנתונים, כי ראיתי כותרת שבישרה בשורה רעה, שכביכול יש בישראל עלייה בשנה או בשנתיים האחרונות. לפחות לפי הנתונים שנמסרו לי, ויושב פה גם ד"ר שם-טוב, מנהל המחלקה הרלוונטית במשרד הבריאות, הנתונים קצת אחרים; לא שיש ירידה ולא שאנחנו רואים שיפור דרמטי, אבל גם לא מצב של עלייה בשיעור הנשאים והחולים בישראל. אם בשנת 2000 התגלו 294 מקרים חדשים, ב-2001 - 368, לעומת זאת, ב-2002 - 342, ב-2003 - 304, ב-2004 - 315, ועד עכשיו, נכון לאוקטובר 2005 - 296. אנחנו בסך הכול נמצאים, פחות או יותר, באותו מצב בשנים האחרונות מבחינת  מספר האנשים שנדבקים או מתגלים כמי שנושאים את הנגיף או  חולים במחלה.

בישראל, כפי שציין גם חבר הכנסת ליבוביץ, פועלים שבעה מרכזים לאבחון, לייעוץ ולטיפול בנשאי HIV וחולי איידס. המרכזים האלה מבצעים חינם לכל דורש, על חשבון המדינה, על חשבון משרד הבריאות, בדיקות דם לגילוי הנגיף. סל השירותים לטיפול בנשאי HIV או בחולי איידס, וזה דבר שחשוב להדגיש, הוא בין המתקדמים ביותר בעולם. אני שמח שגם השנה, כחלק מהמאבק שניהלנו על סל הבריאות, הצלחנו, כחלק מהתקציב שהיתוסף לסל, להוסיף לסל התרופות כמה תרופות חדשות ואמצעי גילוי חדשים לטובת ההתמודדות עם המחלה. שש טכנולוגיות רפואיות חדשות היתוספו לסל השירותים שלנו ב-2005 לטובת הטיפול באיידס. אני יודע ששש טכנולוגיות נוספות הוגשו לסל השירותים לשנת 2006, וועדת הסל תצטרך להחליט בעניינן.

זו ההזדמנות מבחינתי, אדוני היושב-ראש, לומר דבר שלדעתי הוא חשוב לעניין הזה, אבל לא רק לעניין הזה. הפניתי לשר האוצר פנייה דחופה. אנחנו יודעים, כולנו, שתקציב המדינה, קרוב לוודאי, לא יגיע לכנסת לאישור אלא אולי בעוד חצי שנה. יש בחירות, עד שהכנסת החדשה תתכנס ועד שתוקם ממשלה חדשה ועד שיהיה דיון על תקציב, נגיע אולי ליוני 2006. החולים לא יכולים ולא צריכים בשום פנים ואופן לחכות עד שהמערכת הפוליטית תתארגן, שיהיו בחירות, שיהיו מפלגות, שתהיה ממשלה חדשה ויהיה תקציב. הפתרון לזה פשוט מאוד. הכסף ישנו - זה לא שיש ויכוח כרגע על הכסף. הכסף ישנו, סוכם בממשלה, סוכם ביני לבין משרד האוצר בדיון על התקציב – לפחות 200  מיליון שקל. הבקשה והדרישה שלי, שאנחנו נקצה תקציב ביניים או מימון ביניים של מחצית הסכום הזה, כדי שאפשר יהיה כבר בתחילת 2006 להכניס את התרופות החדשות לסל, כי אחרת לחולים שיצטרכו לחכות חצי שנה רק בגלל ההליכים הפוליטיים הפרלמנטריים, זו תהיה קטסטרופה.

בכל סעיפי התקציב יש הרבה מאוד דברים שייפגעו כתוצאה מזה שאין תקציב, אבל לדעתי אין בספר התקציב סעיף שעיכוב תקצובו יהיה יותר קשה ויותר נורא, ויותר יפגע באנשים מאשר הסעיף הזה. לכן אני חוזר ומנצל גם את הבמה הזאת, ואני משוכנע, בתמיכת כל חברי הכנסת, לקריאה למשרד האוצר אכן להגיע לסיכום אתנו על הקצאת תקציב ביניים שיאפשר לעדכן את הסל כבר בתחילת 2006.

נחזור לנושא המלחמה באיידס. אדוני היושב-ראש, חברי הכנסת, בכל שנה מתקיים לקראת יום האיידס הבין-לאומי קמפיין למניעת הדבקה. השנה הקמפיין מבוסס על הסברה במועדוני לילה, פעילות באתרי האינטרנט הפופולריים והקרנת קליפ או סרט פרסום בכל בתי-הקולנוע בארץ. אני מסכים עם חבר הכנסת ליבוביץ, שזאת פעילות הסברתית שראוי שתיעשה בכל ימות השנה, ולא רק באופן מואץ ומרוכז לקראת היום המיוחד הזה שאנחנו מציינים.

אדוני היושב-ראש, חברי הכנסת, צריך גם לציין שבשנים האחרונות יש תופעה, שאנחנו יכולים לראות עלייה במספר המוחלט של גברים שהם נשאי HIV וחולי איידס, שדיווחו שההידבקות שלהם במחלה היא תוצאה מקיום יחסים הומוסקסואליים. אני חושב שחלק מהבעיה הוא שהתרופות החדשות והקוקטיילים החדשים שיש היום בשוק גורמים אולי למחשבה אצל אנשים, שזאת כבר לא מחלה עם גזר דין מוות מיידי ואפשר לחיות הרבה שנים עם כל הקוקטיילים ועם כל התרופות. זו מחשבה מאוד מסוכנת. נכון שיש התקדמות עם התרופות ובקוקטיילים הללו, אבל אחת המשימות החשובות בארץ ובכל העולם היא להקפיד על המסר הברור ועל הצורך בשימוש באמצעי מניעה, ולא לחשוב שהמחלה הזאת כבר איננה מסוכנת כפי שהיתה. עדיין מדובר במחלה קטלנית ומסוכנת שחשוב להישמר מפניה.

זו השנה השלישית שמשרד הבריאות מקיים, בשיתוף הרשות למלחמה בסמים ומרכז המתדון בירושלים, פעילות להפחתת מקרי הדבקה באיידס בקרב משתמשים בסמים. אחת הדרכים שבהן נדבקים במחלה היא על-ידי הזרקה של סמים, לצערנו הרב. הפעילות מתמקדת במתן ייעוץ, פרויקט של החלפת מזרקים. אני יכול לבשר שבשנה הקרובה תורחב הפעילות מירושלים גם לתל-אביב, מעבר לפעילות שמתקיימת פה בירושלים, ואני מקווה שגם לאשדוד.

נקודה נוספת מתייחסת לאוכלוסיית העולים. כל מה שאני יכול לומר פה הוא, שיש תוכנית לאוכלוסיית הנשאים והחולים, מתאמים שמלווים ומגשרים בין חולים ונשאים לבין הצוות המטפל, ופעילות למניעת הפצת הנגיף מן העולים לאוכלוסייה הבריאה. יש סדנאות הסברה במרכזי קליטה, גם במקומות של דיור קבע של אותם עולים וגם בקרב נוער וחיילים לקראת שחרורם מהצבא.

מעבר לכך, גם לגבי עובדים זרים - משרד הבריאות, אני חייב לציין, מממן טיפול רפואי ליולדות ולילדים נשאי HIV מקרב האוכלוסייה של מהגרי עבודה.

אדוני היושב-ראש, חברי חברי הכנסת, אנחנו מייחסים חשיבות רבה מאוד למלחמה הזאת במחלת האיידס ולמאבק שמתנהל בארץ, כמו בכל העולם, כדי לצמצם את ממדיה ולמנוע את התפשטותה. בשנת 2005, כמו שהזכרתי קודם, הודות לתוספת תקציבית, שעיקר הקרדיט עליה מגיע לחבר הכנסת ליבוביץ, נוכל, אני מקווה בקרוב מאוד, להרחיב את הפעילויות השונות של משרד הבריאות, בשיתוף משרדי ממשלה נוספים וארגונים התנדבותיים לא ממשלתיים, פעולות שיכוונו גם כלפי האוכלוסייה הכללית וגם כלפי האוכלוסייה שנמצאת בסיכון גבוה יותר, הקהילה ההומוסקסואלית והמשתמשים בסמים. עוד עבודה רבה לפנינו, ואין ספק שנדרש מאמץ נוסף. אנחנו, במשרד הבריאות, בוודאי נמשיך ונעשה אותה.

היו"ר יולי-יואל אדלשטיין:

מבחינה פרוצדורלית, מה השר מציע לעשות עם ההצעה?

שר הבריאות דני נוה:

אני מסכים שהנושא יועבר לוועדה הרלוונטית, ועדת העבודה, הרווחה והבריאות של הכנסת.

היו"ר יולי-יואל אדלשטיין:

אני מודה מאוד לשר הבריאות, חבר הכנסת דני נוה. לחבר הכנסת רשף חן יש הצעה אחרת, והוא יוכל להציע אותה במסגרת דקה.

רשף חן (שינוי):

אדוני היושב-ראש, אני מבקש לברך את חבר הכנסת ליבוביץ על שהעלה את הנושא החשוב הזה, ולהעלות נקודה אחת שלטעמי צריכה הדגשה. מחלת האיידס עוברת ביחסי מין. המציאות החברתית שלנו היא שבני נוער מתחילים לקיים יחסי מין בגיל צעיר מאוד. המצב הוא שמסיבות של שמרנות, חשש וחוסר נכונות להתייצב מול המציאות, לטעמי, מערכת החינוך לא עושה מספיק כדי לבוא אל בני הנוער ולהתמודד עם המציאות הזאת, והיא מעדיפה לטמון את הראש בחול.

הייתי רוצה לראות מצב שבו משלימים ומתמודדים עם העובדה שבני הנוער מתחילים לקיים יחסי מין בגיל צעיר ומדריכים אותם; לא מפחדים לדבר אתם על אמצעי מניעה, לא מפחדים לשים מכונות למכירת אמצעי מניעה בבתי-ספר ובמקומות שבהם נמצאים בני נוער, ולא משלמים מס שפתיים לדת או לשמרנות ומקריבים על המזבח הזה את חייהם ובריאותם של בני הנוער שלנו.

היו"ר יולי-יואל אדלשטיין:

תודה לחבר הכנסת רשף חן. חבר הכנסת ליבוביץ, האם אתה מסכים להצעת השר לקיים דיון בוועדה?

אילן ליבוביץ (שינוי):

מסכים.

היו"ר יולי-יואל אדלשטיין:

חברי הכנסת, אנחנו נצביע: בעד דיון בוועדה, כהצעת שר הבריאות; נגד – הסרה מסדר-היום של הכנסת. מי בעד? מי נגד? נא להצביע.

הצבעה מס' 2

בעד ההצעה להעביר את הנושא לוועדה – 6
בעד ההצעה שלא לכלול את הנושא בסדר-היום - אין
נמנעים – אין
ההצעה להעביר את הנושא לוועדת העבודה, הרווחה והבריאות נתקבלה.

היו"ר יולי-יואל אדלשטיין:

בעד - 6, אין מתנגדים, אין נמנעים. אני קובע כי ההצעה לסדר-היום בנושא ציון יום האיידס הבין-לאומי עברה לוועדת העבודה, הרווחה והבריאות להמשך הדיון.


החלטה בדבר תיקון טעות בחוק חובת המכרזים (תיקון מס' 17), התשס"ה-2005
[נספחות.]

היו"ר יולי-יואל אדלשטיין:

חבר הכנסת מיכאל איתן, יושב-ראש ועדת החוקה, יציג לנו קודם כול את החלטת ועדת החוקה, חוק ומשפט בדבר תיקון טעות בחוק חובת המכרזים (תיקון מס' 17), התשס"ה-‏2005.

מיכאל איתן (יו"ר ועדת החוקה, חוק ומשפט):

אדוני היושב-ראש, כנסת נכבדה, הכנסת קיבלה ביום י"ז באלול התשס"ה, 21 בספטמבר 2005, תיקון בחוק חובת המכרזים. לצערנו הרב, חלה טעות טכנית. הטעות הטכנית הזאת היא טעות סופר. תיקון טעות בחוק נעשה על-ידי הודעה למליאת הכנסת, ואני מבקש כעת לתקן את הטעות שנפלה בחוק חובת המכרזים (תיקון מס' 17), התשס"ה-2005:

בסעיף 1, שמתקן את סעיף 3א לחוק חובת המכרזים, צריך להיות כתוב בכותרת השוליים, במקום "סעיף 3", "סעיף 3א"; ברישא של אותו סעיף, במקום "בסעיף 3", צריך להיות "בסעיף 3א".

אנחנו מבקשים שתחילתו של תיקון הטעות תהיה ביום תחילתו של תיקון מס' 17, שהוא, כאמור, 21 בספטמבר 2005.

לכל הסקרנים, אני רק רוצה לומר שתיקון חוק הזה נועד להפוך להוראת קבע את מתן העדיפות לעיירות הפיתוח ולאזורים בעדיפות לאומית במכרזים של מערכת הביטחון. תודה.

היו"ר יולי-יואל אדלשטיין:

אם אדוני לא רוצה לרוץ הלוך חזור, אני אצרף את קולו, כי אנחנו מייד נעבור לעוד הצעת חוק שאתה צריך להציג, הצעת חוק העונשין - הנושא הבא הוא תיקון מס' 89 לחוק העונשין.

חברי הכנסת, אנחנו מצביעים על החלטת ועדת החוקה, חוק ומשפט בדבר תיקון טעות בחוק חובת המכרזים (תיקון מס' 17), התשס"ה-2005. מי בעד? מי נגד? ההצבעה החלה.

הצבעה מס' 3

בעד ההחלטה - 11
נגד -  אין
נמנעים – אין
ההחלטה בדבר תיקון טעות בחוק חובת המכרזים (תיקון מס' 17), התשס"ה-2005, נתקבלה.

היו"ר יולי-יואל אדלשטיין:

בעד – 11, בצירוף הקולות של חברי הכנסת מיכאל איתן וקולט אביטל, אין מתנגדים ואין נמנעים. התיקון אושר.


הצעת חוק העונשין (תיקון מס' 89), התשס"ו-2005
[מס' כ/97; "דברי הכנסת", חוב' ב', עמ' 26161;  נספחות.]
(קריאה שנייה וקריאה שלישית)

היו"ר יולי-יואל אדלשטיין:

כעת יציג יושב-ראש ועדת החוקה, חוק ומשפט, חבר הכנסת מיכאל איתן, את הצעת חוק העונשין (תיקון מס' 89), התשס"ו-2005, לקריאה שנייה ולקריאה שלישית. אדוני, בבקשה.

מיכאל איתן (יו"ר ועדת החוקה, חוק ומשפט):

אדוני היושב-ראש, חברי הכנסת, הצעת חוק העונשין (תיקון מס' 89), שיזמה חברת הכנסת אתי לבני, שיושבת כאן, ואני מברך אותה על יוזמתה, היא הצעת חוק שמעוררת עניין רב וגם גררה עמה ויכוחים ודיונים במליאת הוועדה, כאשר הכנו אותה להבאתה לקריאה שנייה ולקריאה שלישית היום.

אנחנו מדברים על מצב שבו מבקשים לאסור פרסום של שם מתלונן או מתלוננת בביצוע עבירת מין. מה היתה הבעיה? הבעיה היא שיש היום בחוק העונשין סעיף 352 שקובע איסור פרסום: "המפרסם ברבים שמו של אדם או כל דבר שיש בו כדי לזהות אדם כמי שנפגע בעבירה לפי סימן זה, דינו מאסר שנה". כלומר, מי שנפגע בעבירה לפי החוק, אסור לפרסם את שמו ברבים, אלא אם כן, וזה נאמר בסעיף קטן (ב), הוא עצמו הסכים ששמו יפורסם. כלומר, החוק טיפל במי שנפגע בעבירת מין.

נשאלת השאלה: מה קורה עם מתלונן? האם יפרסמו את שם המתלונן? מה קורה אם מישהו או מישהי הגישו תלונה בגין עבירת מין והעבריין או הנאשם זוכה אחר כך במשפט? האם אפשר יהיה לפרסם או לא לפרסם את העובדה, נניח, שהנאשם זוכה בגלל עניין טכני? התשובה מסובכת, משום שהיו גם מקרים שאחר כך, במהלך המשפט, התברר שמגיש או מגישת התלונה בכלל הגישו תלונת כזב. האם צריך לתת הגנה למי שמגיש או למי שמגישה תלונת כזב וגם כאן לא לפרסם את השם?

מצד שני, עולה השאלה: אם אנחנו נתחיל לפרסם שמות של מתלוננים בעבירות מין, שהם הנפגעים מהעבירות האלה, יכול להיות שהפחד מהפרסום יביא להפחתת מספר התלונות.

חברי הכנסת, אינכם יכולים להאמין מה קורה במדינת ישראל בקשר לטיפול בעברייני עבירות מין. ב-1995 היו בשירות בתי-הסוהר במצב של כליאה, אנשים שהורשעו, כ-200 איש שהורשעו בעבירות מין. בשנת 2004 מספר זה הגיע ל-1,100. כלומר, אנחנו רואים מצבים שהטיפול - גם של מערכת אכיפת החוק וגם התייחסות החברה וגם ריבוי התלונות - מביא לכך שיותר ויותר עבריינים אכן מסיימים את מעשה העבירה שלהם בבית-הסוהר, כמו שצריך להיות. בסוג כזה של עבירות יש חשיבות רבה לכך שאנחנו נגן ככל האפשר על הנפגעים, ובמקרה זה גם על המתלוננים.

אבל, כפי שאמרתי, בוועדה התעוררה בעיה. אמרו: האם הכוונה היא להגן גם על מתלוננים שהם מתלונני שווא? אשה או גבר שרוצים לסחוט ומגישים סתם תלונות, האם גם הם ראויים להגנת החוק, לאחר שבמשפט התברר שכל התלונה היא תלונת כזב?

לכן הגענו בוועדה לפשרה וקבענו שאדם לא יישא באחריות פלילית אם הוא פרסם שם של מתלונן, אם בית-המשפט יתיר, מטעמים מיוחדים שיפרט בהחלטתו, את פרסום שמו או זהותו של האדם שנפגע בעבירת מין או שהתלונן כי נפגע כאמור לעיל. זו הפשרה שהלכנו לקראתה מתוך כוונה לנסות ולעודד מתלוננים ולמנוע מהם את העוול שנגרם כתוצאה מפרסום שמם, אולם מצד שני לאפשר, במקרים שיש אינטרס ציבורי חשוב, במקרים שבית-המשפט ימצא לנכון שיש מקום לפרסם - בית-המשפט יכול לקבל החלטה, שבנסיבות של המקרה שעמד לפניו יהיה מותר לפרסם את שם המתלונן או את שם המתלוננת בגין פגיעה בעבירת מין.

אני מבקש שוב להודות לחברת הכנסת אתי לבני שיזמה את הצעת החוק, לחברי הוועדה, לכל המומחים וליועצים המשפטיים.

אני מבקש מהמליאה לאשר את החוק בקריאה שנייה ובקריאה שלישית.

היו"ר קולט אביטל:

תודה רבה.

אם כך, אנחנו עוברים להצבעה. חברי הכנסת, נא להצביע.

הצבעה מס' 4

בעד סעיפים 1-2 - 9
נגד - אין
נמנעים - אין
סעיפים 1-2 נתקבלו.

היו"ר קולט אביטל:

בעד - 9, אין מתנגדים ואין נמנעים. אני קובעת שהצעת החוק עברה בקריאה שנייה.

אנחנו נעבור עכשיו לקריאה שלישית. נא להצביע.

גאלב מג'אדלה (העבודה - מימד - עם אחד):

לא ניתן להצביע.

היו"ר קולט אביטל:

ניתן.

הצבעה מס' 5

בעד החוק - 11
נגד - אין
נמנעים - אין
חוק העונשין (תיקון מס' 89), התשס"ו-2005, נתקבל.

היו"ר קולט אביטל:

בעד - 11, אין מתנגדים ואין נמנעים. הצעת חוק העונשין (תיקון מס' 89), התשס"ו-2005, עברה, והיא תיכנס לספר החוקים.

חברת הכנסת לבני, בבקשה.

אתי לבני (שינוי):

גברתי היושבת-ראש, חברותי וחברי, יושב-ראש ועדת החוקה, חוק ומשפט, אני מבקשת להודות לך על העבודה המקצועית, הראויה והמצוינת שעשית בחוק הזה. אני שמחה שהכנסנו אותו לספר החוקים של מדינת ישראל. אני חושבת שעשינו דבר משמעותי להגנת נפגעי ונפגעות עבירות מין.

אני מבקשת להודות ליועצים המשפטיים של הוועדה, לדורית ואג, מנהלת הוועדה, ולכל חברותי וחברי שתמכו. תודה רבה.

היו"ר קולט אביטל:

תודה.


הצעת חוק  הגנת הפרטיות (תיקון מס' 8), התשס"ו-2005
[מס' כ/97; "דברי הכנסת", חוב' ב', עמ' 26161;  נספחות.]
(קריאה שנייה וקריאה שלישית)

היו"ר קולט אביטל:

אנחנו עוברים להצעת חוק הגנת הפרטיות (תיקון מס' 8), מאת חברת הכנסת זהבה גלאון. יושב-ראש ועדת החוקה, חוק ומשפט יציג זאת.

מיכאל איתן (יו"ר ועדת החוקה, חוק ומשפט):

גברתי היושבת-ראש, חברי הכנסת, בהמשך להצעת החוק שהפכה לחוק לפני שניות, אני מביא עכשיו הצעת חוק נוספת בעלת הקשרים דומים, הצעת חוק שיזמה חברת הכנסת זהבה גלאון, שגם היא חברת ועדת החוקה, חוק ומשפט, כמו חברת הכנסת אתי לבני. גם היא אחת מחברות הכנסת שמקדישות הרבה זמן ומרץ – מרצ אמרתי? – יחד עם חברת הכנסת אתי לבני ועם חברי כנסת וחברות כנסת נוספים, בכל הקשור בטיפול בהגנה על נשים, על נפגעי עבירות מין, נשים כגברים.

אני מביא עכשיו הצעת חוק שהיא יזמה, שמטפלת באחד הנושאים הקשורים בתהליך הזה של מאבק על הצדק ומיצוי הדין במקרים שבהם יש נפגעים בעבירות מין או באים עדים להעיד במשפטים של עברייני מין. נוצר איזה תהליך שרוצים לעשות דה-לגיטימציה של המתלונן או המתלוננת, של קורבן העבירה, ומתחילה סדרה של שאלות מן הגורן ומן היקב בדבר ההרגלים המיניים של קורבן העבירה, על מנת כביכול להוכיח. לפעמים זה אולי ממין העניין, אבל ברוב המקרים שלא ממין העניין, שואלים סדרה ארוכה של שאלות בדבר ההרגלים המיניים של המתלונן, של המתלוננת, וכל זה מתוך כוונה להרתיע אנשים מלהגיע למצב של מתן עדות או אפילו תלונה.

גם כאן אנחנו בהחלט צריכים לאזן. אנחנו לא יכולים למנוע בהליך המשפטי בירור סוגיות כאלו, אבל מה שאנחנו כן יכולים למנוע זה את הפרסום וההפצה של השאלות, ולפעמים גם של התשובות. הוועדה החליטה - מה שאני חושב שכבר די התקבל גם בפסיקה - לכתוב את זה בצורה מפורשת בחוק, לתקן את חוק הגנת הפרטיות ולהבהיר בצורה מפורשת, כי פרסום בעניין שנוגע בצנעת חייו, ופרסום של עבר מיני בכלל זה, מהווה פגיעה בפרטיות. כאן, וזה החידוש של החוק הזה, אנחנו מדגישים שגם פרסום בנוגע לעברו המיני מהווה חלק מיסודות העבירה של פגיעה בצנעת הפרט.

אני רוצה לומר, שאנחנו לא פוגעים בהליכים המשפטיים. בין כותלי בית-המשפט הדבר הזה יכול להתברר, אנחנו רק לא רוצים שדרך בית-המשפט זה ישמש מכשיר לפרסום בתקשורת ועל-ידי זה תיווצר תופעה שאנשים לא ירצו להעיד בבית-המשפט.

גם הצעת החוק הזאת מוגשת ללא הסתייגויות לקריאה שנייה ושלישית, ואני מבקש מהכנסת לאשרה. תודה.

היו"ר קולט אביטל:

תודה רבה. כיוון שאין הסתייגויות אנחנו עוברים להצבעה.

נא להצביע.

הצבעה מס' 6

בעד סעיף 1 – 12
נגד – אין
נמנעים – אין
סעיף 1 נתקבל.

היו"ר קולט אביטל:

בעד - 12, אין מתנגדים ואין נמנעים. הצעת החוק עברה בקריאה שנייה.

אנחנו עוברים עכשיו להצבעה בקריאה שלישית. נא להצביע.

הצבעה מס' 7

בעד החוק – 11
נגד – אין
נמנעים – אין
חוק הגנת הפרטיות (תיקון מס' 8), התשס"ו-2005, נתקבל.

היו"ר קולט אביטל:

בעד - 11, אין מתנגדים, אין נמנעים. הצעת חוק הגנת הפרטיות (תיקון מס' 8), התשס"ו-2005, עברה בקריאה שלישית והיא נרשמת בספר החוקים.

חברת הכנסת גלאון, בבקשה.

זהבה גלאון (מרצ-יחד):

גברתי היושבת-ראש, תודה רבה לחברי חברי הכנסת. אני רוצה להודות ליועצת המשפטית של ועדת החוקה ולכל הצוות ולמנהלת הוועדה.

עליתי לכאן לומר משפט שנוגע לא רק לחוק עצמו, ומובן בעיני - החוק הזה והחוק של חברת הכנסת אתי לבני משלימים זה את זה בכל מה שקשור להגנה על נפגעי תקיפה מינית.

אני רוצה לנצל את ההזדמנות, אנחנו עומדים בפני פיזורה של הכנסת ואין הרבה הזדמנויות להגיד מלים טובות. אני רוצה להגיד מלה טובה מאוד אפילו ליושב-ראש ועדת החוקה, חוק ומשפט  של הכנסת. אני אומרת את זה מקרב לב, ואני בטוחה שאני משקפת בדברי לא רק את תחושותי אלא גם את תחושותיהם של חברי כנסת אחרים שבאים לוועדה. לעתים הדיבורים והוויכוחים הם כל כך נוקבים, כל כך קשים, על קוצו של יו"ד ועל כל פסיק, ובסופו של דבר, עם כל כך הרבה תמיכה, אמפתיה ודאגה, גם כשזה לא תמיד פופולרי, וגם כשיש דברים שנראים אולי יותר חשובים ויותר ברומו של עולם - דווקא על החוקים ה"קטנים" האלה, שבעיני הם כל כך גדולים, זאת ההזדמנות להגיד תודה.

היו"ר קולט אביטל:

תודה רבה.


הצעת חוק המפלגות (בחירות מקדימות לכנסת השבע-עשרה) (הוראת שעה), התשס"ו-‏2005
[מס' כ/101; "דברי הכנסת", חוב' ד', עמ' 26538;  נספחות.]
(קריאה שנייה וקריאה שלישית)

היו"ר קולט אביטל:

אנחנו עוברים להצעת החוק הבאה, הצעת חוק המפלגות (בחירות מקדימות לכנסת השבע-עשרה) (הוראת שעה), התשס"ו-2005. יציג את החוק חבר הכנסת מיכאל איתן, יושב-ראש ועדת החוקה, חוק ומשפט. בבקשה.

מיכאל איתן (יו"ר ועדת החוקה, חוק ומשפט):

גברתי היושבת-ראש, כנסת נכבדה, אני שמח מאוד להביא את הצעת חוק המפלגות (בחירות מקדימות לכנסת השבע-עשרה) (הוראת שעה), התשס"ו-2005, לאישור הכנסת.

גברתי היושבת-ראש, חברי הכנסת הנכבדים, מדינת ישראל חווה בימים האלה תופעה חסרת תקדים. כל הפוליטיקה שלנו, אולי באשמתנו, מידרדרת למחזה שיכולתי רק בחלומות זוועה להאמין שהוא יכול לקרות. יש חווה, בתוך החווה יושבת משפחה, ואחד מראשי המשפחה הזאת הורשע על-פי הודאתו, ותראו מה קורה. טובי הבנים של הארץ הזאת, מפרופסורים באוניברסיטה ועד ראשי ערים, דרך קצינים במיל', כולם נוהרים לשם, מתחנפים לעבריין, מבקשים ממנו: תן לנו מקום בכנסת, תן לנו מקום בכנסת.

הוא יושב שם, אולי הוא מתייעץ עם אביו ואחיו, אולי הוא לא מתייעץ, וככה מרכיבים מפלגת – אני לא יודע איזו מפלגה היא תהיה, אני לא יודע מתי היא תתפרק, אולי עוד מעט, אולי זה ייקח קצת זמן, אבל מפלגה שמתיימרת להיות מפלגת שלטון.

והפרופסורים הנכבדים, שכל היום מדברים על השחיתות, שמינו איזה אדם בשכר של 4,000 שקל שלא כדין - ואני שולל גם את המינויים האלה - שותקים ועומדים בתור למינויים הכי מושחתים במדינת ישראל.

איך יכול להיות מינוי יותר מושחת ממה שאנחנו רואים, כאשר אל אותה רשימה מתקבצים אנשים שאין להם שום מכנה משותף אידיאולוגי: חבר הכנסת נודלמן, מהאיחוד הלאומי - ימין קיצוני, עם שמעון פרס, עם דליה איציק; חבר הכנסת רמון, הסוציאליסט, עם אוריאל רייכמן הקפיטליסט משינוי. מה מאחד אותם? מה משותף להם? שני דברים: דבר אחד – כל אחד רוצה ג'וב. הם כל הזמן צועקים על הקטנים: מינוי מושחת - מינו מישהו ברשות שדות התעופה. מינוי מושחת - מינו מישהו במשרד החקלאות. והם עצמם הולכים לקבל את המינויים הכי מושחתים, מעבריין.

זה פשוט לא ייאמן. והמדינה כולה, אנשים טובים, לוקים בליקוי מאורות ומוחאים לתהליך הזה כפיים. אני קורא לכם, התפכחו. ראו הוזהרתם. מה נעשה פה? אין מקום, אין מקום למפלגה של איש אחד. אין מקום למפלגה של משפחה אחת. אין מקום למפלגה שהרוח החיה והמכתיבה היא עבריין; לא רק עבריין, הוא עבריין שמסתייע בעבריינים, שהכניס אותם לתוך הזירה הפוליטית.

צבי הנדל (האיחוד הלאומי - ישראל ביתנו):

אז למה אתם לא מוכנים שיסלקו אותו מהכנסת עכשיו?

מיכאל איתן (יו"ר ועדת החוקה, חוק ומשפט):

אני פוגש את כל הצדיקים שיוצאים משם, וכל אחד בא אלי ואומר לי: מיקי, קיבלתי הבטחה לשר - הנה, הוא יצא, אני לא אנקוב בשמו - מיקי, זו הדרך היחידה שלי לשריין; מיקי, בליכוד לא היה לי סיכוי; מיקי, תבין, אנחנו נבוא אחר כך אליכם. הייתי בחתונה, אחד המנהיגים של המפלגה "קדימה לשחיתות" אמר - - -

היו"ר קולט אביטל:

אדוני היושב-ראש, יש לך ארבע דקות להציג את החוק.

אברהם בייגה שוחט (העבודה - מימד - עם אחד):

למה? תיתני לו.

מיכאל איתן (יו"ר ועדת החוקה, חוק ומשפט):

שאלו אותו אנשים: מה אתה עושה פה, אתה הרי עזבת אותנו? חתונה של מישהו ממפלגה מסוימת. אז הוא אמר: אל דאגה, אני בא הנה כי אני יודע שאני אחבור אליכם אחר כך. אני אכנס משם, ויום אחד, אנחנו עוד מעט נחזור.

מה קורה לחברה הישראלית שהיא לא מגיבה כמו שצריכה להגיב חברה בריאה על מעשי שחיתות בצמרת? אם בארזים נפלה שלהבת, מה יעשו אזובי הקיר? מה אתם רוצים מהם?

אמרתי שאני שמח לבוא הנה היום ולפחות להביא חוק שיענה על קטע קטן בצורך במלחמה בשחיתות. אנחנו ראינו מה קרה בחוק המפלגות. חוק המפלגות היה פרוץ. עשרות מועמדים התמודדו ברשימות רבות; בכל הרשימות, אני לא עושה הנחה לשום רשימה. והחוק שנועד להרגיע את הציבור שיש בקרה ופיקוח על איסוף תרומות ועל תקרת הוצאה, החוק הזה, מי הופקד לבדוק אם המועמדים נהגו על-פיו, כן או לא? החוק קבע: מוסד הביקורת של המפלגה, הוא יקבע אם חברי המפלגה שהתמודדו עברו על החוק, כן או לא. מה היתה התוצאה? הרי ברור שיש בחירות מקדימות ונבחר מועמד לראשות הממשלה מטעם המפלגה, או שנבחרים חברי כנסת. זה סמוך לבחירות. איזה מוסד מפלגתי יצא ערב הבחירות ויגיד לכל הציבור: אצלנו יש אנשים מושחתים?

והתוצאה היתה, שבמשך שנים, במערכות בחירות, בשום מוסד מפלגתי לא מצאו אפילו מקרה אחד שמישהו עבר אי-פעם על החוק. עד שהגיע מבקר המדינה ומצא שחבר הכנסת עמרי שרון עבר על החוק והעמיד אותו לדין. אני לא יודע אם זה לזכותו של עמרי שרון או לא, אבל האמת צריכה להיאמר: הוא לא היה היחיד, היו רבים. הוא זה שנתפס.

היום אנחנו מביאים כאן הצעת חוק, כהוראת שעה, על מנת לסגור כמידת האפשר את הפרצות ולתת אפשרות לפוליטיקה הישראלית לנהוג על-פי חוק. לא עוד ביקורת על-ידי מוסד הביקורת שיעלים ויטייח, הביקורת עוברת למבקר המדינה. אני רוצה לשבח את מבקר המדינה. יש לנו מבקר מדינה חדש, שנכנס לתפקידו והוא לוקח על עצמו אתגרים, כמו האתגר הזה. זה לא קל להיערך לבצע את הביקורת הזאת. אם הוא לא היה לוקח על עצמו, אני לא חושב שהיינו מסוגלים להטיל עליו דבר כזה. אבל הוא התגייס בגלל חשיבות הנושא ולקח על עצמו את הביקורת.

מי שיתמודד יצטרך להביא את ספריו ואת בדיקת תקרת ההוצאות שלו ואת בדיקת התרומות שלו, לא למוסד אוהד כמו ועדת הביקורת הפנימית של המפלגה, אלא למבקר המדינה.

נקודה שנייה: תהיה שקיפות. כל התורמים שתורמים למועמדים, שמם יתפרסם וכל אזרח יוכל לדעת, על כל מועמד, ממי המועמד הזה קיבל תרומה. ולאחר מכן, כאשר המועמד שנבחר ישב פה בכנסת, בוועדה א', בוועדה ב' או בוועדה ג', ותעלה שאלה להצבעה, ויסתבר שיש קשר בין התרומה שאותו מועמד קיבל לבין דרך הצבעתו, הדבר הזה לפעמים יכול להגיע עד כדי עבירה, אבל יהיה חשוף לציבור ואפשר יהיה לנקוט סנקציות, במקרים מסוימים גם פליליות, במקרים אחרים – ציבוריות, נגד מי שיעשה את הדברים האלה.

אני רוצה לומר, המימון של המפלגות נעשה על-ידי הציבור. בעניין הזה יש לנו מדינה מאוד מתוקנת, שקבעה שהציבור, ולא אנשים פרטיים, יממנו מפלגות, בתנאי שהמפלגות לא ייקחו כסף מבעלי הון פרטיים. התוצאה היא שאנחנו מנתקים את הקשר בין ההון לבין השלטון.

היו"ר קולט אביטל:

חבר הכנסת איתן, זמנך תם מזמן. אני מבקשת לקצר.

מיכאל איתן (יו"ר ועדת החוקה, חוק ומשפט):

את יודעת שאני לא מוגבל בזמן?

היו"ר קולט אביטל:

אני לא ידעתי, אבל חשבתי - - -

מיכאל איתן (יו"ר ועדת החוקה, חוק ומשפט):

אני אשתדל לקצר, אני רק רוצה לומר לך שמבחינת החוק אני לא מוגבל בזמן. מבחינת היכולת הפיזית, עמדתי פה 11 שעות - - -

היו"ר קולט אביטל:

אני מקווה שזה לא המצב היום.

מיכאל איתן (יו"ר ועדת החוקה, חוק ומשפט):

כל הזמן האנשים אומרים לי: מתי תשבור את השיא. אז אני רוצה להרגיע אותך, אני לא מתכוון לשבור את השיא הערב דווקא. נחזור לעניין, כי זה עניין מאוד רציני.

צבי הנדל (האיחוד הלאומי - ישראל ביתנו):

מי שמתנגד להצעה, איך הוא יכול להתבטא? הוא רק יצביע נגד?

מיכאל איתן (יו"ר ועדת החוקה, חוק ומשפט):

כן. יש גם הסתייגויות.

היו"ר קולט אביטל:

יכול להצביע נגד ויכול להצביע גם בעד ההסתייגות.

צבי הנדל (האיחוד הלאומי - ישראל ביתנו):

לצערי הגדול, החוק הזה יביא מיידית לדבר אחד: בטיעונים לעונש של עמרי שרון אתה רואה שהכנסת מכירה בזה שזה היה בלתי אפשרי.

היו"ר קולט אביטל:

תודה רבה, אתה לא בזכות דיבור.

מיכאל איתן (יו"ר ועדת החוקה, חוק ומשפט):

אני שמעתי את הטיעון הזה ואני גם אתייחס אליו מייד. חבר הכנסת צבי הנדל, אנחנו קובעים חוקים לא על-פי אדם אחד. אסור לנו להשתמש בכוח שלנו כמחוקקים - - -

צבי הנדל (האיחוד הלאומי - ישראל ביתנו):

הפוך. - - -

היו"ר קולט אביטל:

חבר הכנסת הנדל, אני מבקשת.

מיכאל איתן (יו"ר ועדת החוקה, חוק ומשפט):

אני הבנתי. הטענה שלך היא שאם החוק הזה יחוקק, יוכל לטעון עורך-דינו של עמרי שרון: תראו, הנה הכנסת בעצמה תיקנה את החוק. ועל כך אני משיב: אנחנו מחוקקים לא בגלל אדם אחד ולא למען אדם אחד. אנחנו מחוקקים חוק שיש לו חשיבות ציבורית רחבה. וכמו שאתה אומר, אנחנו לא רוצים שהחוק הזה יגן - ואני אסביר גם למה הוא לא מגן - על עמרי שרון, אבל אנחנו גם לא רוצים להימנע מחקיקתו ולא לתקן תקלה חמורה מאוד בחיים הציבוריים שלנו, רק משום שמישהו עלול לפרש את זה, שזה יקל בעונשו של עמרי שרון. תרדו מזה. אנחנו כנסת. אנחנו לא מחוקקים לפי שיקולים כאלה. זו תופעה ציבורית קשה. יכולים לצמצם אותה - נצמצם.

צבי הנדל (האיחוד הלאומי - ישראל ביתנו):

איך לא חוקקנו עד היום?

היו"ר קולט אביטל:

חבר הכנסת הנדל, מספיק.

מיכאל איתן (יו"ר ועדת החוקה, חוק ומשפט):

הרי אני לא חשוד, במיוחד אחרי שנשאתי את נאום התוכחה הזה נגד התופעה המדהימה שעבריין מרכיב רשימות ומכניס שרים וחברי כנסת ונותן הבטחות, ואמרתי גם את שמו: עמרי שרון. אז אני לא חשוד שאני מגן על עמרי שרון. אבל אני אומר: אם לחוקק חוק שמתקן את חיינו הציבוריים, ומישהו ישתמש בזה לאיזו מטרה פרטית, לרבות עמרי שרון, אני לא חושב שבגלל זה אני צריך להגיד שהחיים הציבוריים שלי יישארו מושחתים, רק משום שאני רוצה שהוא יקבל עוד כמה חודשים בבית-סוהר. אני לא מחוקק בשיטות האלה, לא בשיקולים האלה, ואני מציע שנסלק אותם מהשולחן.

בנימין אלון (האיחוד הלאומי - ישראל ביתנו):

אבל לעצם העניין.

מיכאל איתן (יו"ר ועדת החוקה, חוק ומשפט):

עכשיו אני אסביר שגם מבחינה מעשית אין לזה ידיים ורגליים. יש שני טיעונים מדוע אין לזה ידיים ורגליים. הטיעון הראשון, עם כל הכבוד, נניח שאדם ביצע עבירה מסוימת. לצורך ביצוע העבירה המסוימת הזאת הוא ביצע שלוש עבירות אחרות, אפילו חמורות ממנה. האם הטענה שאת אותה עבירה ראשונה שינו או ביטלו, יכולה להצדיק את זה שהוא ביצע שלוש או ארבע עבירות חמורות פי כמה בדרך לביצוע אותה עבירה שבוטלה? כל עבירה עומדת על רגליה שלה. ועמרי שרון הורשע בעבירות שלא קשורות כלל לחוק הזה, אלא קשורות למעשים שהוא עשה.

נקודה שנייה: גם אם החוק הזה בתוקפו, ואני רוצה שתבינו, החוק הזה קבע תקרה בהתמודדות על ראשות ממשלה, שמועמדים שרצים במסגרת בחירות מקדימות יכולים להוציא סכום של - ועל זה היה ויכוח גדול בוועדה - עד 2 מיליוני שקלים במסע הבחירות. היה ויכוח גדול בוועדה, וחברים, אולי בצדק, אמרו: מה זה? 2 מיליוני שקלים רק לבחירות מקדימות? זה לא סכום גבוה מדי? ואני אמרתי להם כך: אם הדבר היה תלוי בי, אני יכול להיות צדקן, ואני יכול להגיד - תראו, אני לא צריך. אבל אני לא מתמודד. אני רוצה לחוקק חוק שאפשר יהיה לקיים אותו - כל חוק אפשר לקיים; מי שאומר שהוא לא יכול לקיים את החוק, הוא עבריין. במיוחד מי שמחוקק, כמו עמרי שרון, אם הוא חשב שהחוק לא טוב, היה צריך לתקן אותו. או אבא שלו, שהוא חבר כנסת כאן שנים רבות.

כשהם באו ותכננו לעצמם את מערכת הבחירות - גם אביו אמר: אנחנו הוצאנו מיליון וחצי דולר. אמר ראש הממשלה אריאל שרון: אני החזרתי את מיליון וחצי הדולר. כלומר, ראש הממשלה אריאל שרון הודה שהוא הוציא מיליון וחצי דולר ואחר כך הוא החזיר. להוציא מיליון וחצי דולר זו עבירה על החוק. מיליון וחצי דולר - היום זה יותר, אבל אז זה היה למעלה מ-6 מיליוני שקלים.

בכל מה שאמרתי, לאן אני חותר? דבר ראשון, קבענו בחוק הזה 2 מיליוני שקלים, אז מי שהוציא 6 מיליונים הוא עבריין על-פי החוק הזה, ואיך בכך שום הנחה. נקודה שנייה, אני חושב שכאשר אנחנו נמצאים היום בעידן שבו צריך להילחם בשחיתות - אני לא מתבייש לומר: אנחנו, נבחרי הציבור, צריכים להיות הדוגמה. לצערי הרב, אנחנו לא מקפידים. חלק מהבעיות שלנו הוא לא עניין של חוק, אלא של נורמה התנהגותית. אנחנו לא מרגישים לפעמים שאנחנו עושים דברים שאולי לאזרח מותר לעשות אותם ואנחנו צריכים לנקוט בהם זהירות. באים הנה לפעמים חברים, שלא מבינים או לא מכירים או הם חדשים, ולא מכירים באחריות שלהם לצורת ההתנהגות, והתוצאה היא שישראל מצטיירת יותר ויותר כמדינה מושחתת, והכול מתחיל מלמעלה.

אני אומר: היום מרכיבים רשימה בצורה מושחתת. קונים אנשים בג'ובים. פגשתי כאן ראש רשות שהולך בפחד למפגש עם שר אוצר וראש ממשלה - -

גדעון סער (הליכוד):

או, כמה כאלה יש.

מיכאל איתן (יו"ר ועדת החוקה, חוק ומשפט):

- - ולא יודע מה לעשות. הוא מרגיש שמאיימים עליו, ונותנים לו גזר. זה לא לקנות? בברוטליות, בדורסנות הזאת, זו לא שחיתות? ואנחנו נמצאים בעידן כזה, שאני בטוח - -

היו"ר קולט אביטל:

חברת הכנסת בלומנטל. חברת הכנסת בלומנטל, נא לא להפנות עורף. תודה.

מיכאל איתן (יו"ר ועדת החוקה, חוק ומשפט):

- - שכאשר הנושא יבוא, גם מערכת אכיפת החוק צריכה לומר את דברה; גם המשטרה, גם הפרקליטות וגם בתי-המשפט. אני לא יכול לומר דברים שקשורים בהליך משפטי של אדם שנמצא כרגע בטענות כאלה או אחרות, ואני לא אגיד מה צריך היה בית-המשפט לעשות עם טענות כאלה או אחרות. אבל אני כן אומר בצורה הברורה ביותר: אין שיקול דעת לחבר כנסת להכשיל הצעת חוק שהוא חושב שהיא טובה, שהוא חושב שהיא בולמת פרצות, שהיא עושה יותר סדר, שהיא מונעת שחיתות, רק בגלל טיעונים לעונש של פלוני אלמוני, יהיה אשר יהיה.

צבי הנדל (האיחוד הלאומי - ישראל ביתנו):

שכנעת אותי.

מיכאל איתן (יו"ר ועדת החוקה, חוק ומשפט):

תודה. לסיום, אני רוצה לומר, הצעת החוק הזאת היא הוראת שעה בלבד, היא ממש למערכת הבחירות הקרובה. היא לא מושלמת. אנחנו יודעים שהיא לא סגורה בכל היבטיה. בחלק מן הדברים היא מטפלת היטב, בחלק לא הספקנו בגלל הקצב והמהירות. הרי מערכות הבחירות המקדימות מתנהלות בימים אלה, ואי-אפשר לחוקק רטרואקטיבית. אנחנו צריכים להעביר את הדברים ולומר על דברים מסוימים שאנחנו סוגרים, שהם סגורים. אז סגרנו. יכול להיות שנצטרך לתקן, ולכן קבענו רק הוראת שעה.

אני קורא לכנסת לקבל את הצעת החוק. נעבור את מערכת הבחירות המוקדמות עכשיו, בקדנציה הזאת, עם הצעת החוק הזאת. הכנסת הבאה - אני מקווה שתהיה לי הזכות לשרת את הליכוד בכנסת הבאה, גם בכנסת הבאה בוועדת החוקה. אנחנו נלמד את הלקחים, נראה מה קרה על-פי הוראת השעה, ונביא, על-פי הלקחים, הצעת חוק קבועה, שתהיה הרבה יותר טובה מזו שאני מגיש כאן היום.

עם כל מה שאני אומר, אני מבקש מחברי הכנסת לתת אור ירוק לסגירת אחד מהמקומות שבהם היתה שחיתות חמורה מאוד, כי זו היתה שחיתות שנגעה לנבחרי ציבור, לקשר בין הון לשלטון, ליחסים בין תורמים לנתרמים - שהם עצמם הופכים להיות מקבלי החלטות. הצעת החוק הזאת משפרת את העניין, וזה יהיה יום חשוב לכנסת, ומסר לציבור, שהכנסת מבינה מה קורה בעם, שהכנסת מחוקקת חוק שמצמצם משמעותית בתחום הזה את ממדי השחיתות. תודה רבה.

היו"ר קולט אביטל:

להצעת החוק אין הסתייגויות עד סעיף 4. כיוון שאתה מציע, אחרי סעיף 4, תיקון, אני מציעה, אם אתה רוצה לנמק את ההסתייגות שלך.

מיכאל איתן (יו"ר ועדת החוקה, חוק ומשפט):


אני לא רוצה לנמק את ההסתייגות הזאת, אני רוצה לנמק הסתייגות אחרת. אולי יש מסתייג אחר שרוצה.

היו"ר קולט אביטל:

חברת הכנסת אתי לבני - לא נמצאת. חבר הכנסת רשף חן. חבר הכנסת רשף חן, האם אתה רוצה לנמק את ההסתייגות אחרי סעיף 4 - מועמד לא יקבל תרומות מחו"ל? אם אתה רוצה, תעלה לדוכן עכשיו. בבקשה, חבר הכנסת רשף חן, שלוש דקות.

רשף חן (שינוי):

גברתי היושבת-ראש, חברי חברי הכנסת, נושא החוק הזה הוא גיוס תרומות לבחירות מקדימות, ונושא ההסתייגות שלי הוא גיוס תרומות בחו"ל, ועפעס, איכשהו זה מזכיר לי את כתב האישום שקראתי לפני שעה, ארוך - 25 עמודים, פרטי האישום שבהם הודה חבר הכנסת עמרי שרון, שבמקרה הורשע, על-פי הודאתו, בכך שגייס תרומות למערכת הבחירות המקדימות, לא שלו, אלא של ראש הממשלה, אריאל שרון, והוא עשה את זה בחו"ל.

אני רוצה לחלוק אתכם כמה נקודות שנראו לי מעניינות בכתב האישום הזה. חבר הכנסת שרון, כדי לעקוף את החוק שאפשר לו לגייס רק 900,000 שקל, הלך והקים חברת קש. הוא עשה את זה באמצעות חלק מהאנשים הבכירים ביותר במטה של אריק שרון. הוא הקים את חברת הקש, הלך וגייס 6 מיליוני שקלים בחוץ-לארץ.

אחר כך – וזה פרט שאותי ממש מדהים - עמרי שרון הורשע, על-פי הודאתו, במסירת עדות שקר. תשאלו: מה עדות השקר שמסר עמרי שרון? הוא לא מסר עדות שקר. מדובר בעדות השקר של אריאל שרון. עמרי שרון הורשע בתצהיר השקר של אריאל שרון, מפני שאריאל שרון טען שלא ידע על מה הוא חותם ועמרי שרון הוא זה שגרם לו לחתום על תצהיר שקר. באמת - נפלאות דרכי הפרקליטות, כי אני לא מבין איך אפשר להרשיע אדם בעדות השקר של אבא שלו. זה פשוט נפלא בעיני, נפלא מבינתי.

חבר הכנסת איתן, אני חייב לומר: אני לא קונה את זה. אני לא מאמין שהאיש, שהוא באמת ראש ממשלה מוכשר, לא ידע שום דבר; הוא לא שם לב שמוציאים בקמפיין שלו 6 מיליוני שקלים. הוא חשב שזה עולה רק מיליון שקל, הוא פשוט לא שם לב מה קורה, הוא לא הבין מה המחירים. הוא לא ידע שהעורך-דין שלו מקים חברת קש. הוא לא ידע שהבן שלו מגייס 6 מיליוני שקלים בחו"ל. כל זה נעשה בלי ידיעתו, בלי הבנתו. אני לא מאמין בזה, ואני חושב שיש משהו מאוד תמוה בכך שעמרי שרון הוא זה שמורשע בסיפור הזה.

אני חושב יותר מזה, וכאן אני מקדים משהו למחר: במדינה מתוקנת, עמרי שרון ואריאל שרון היו קמים והולכים הביתה. במדינה מתוקנת, הכנסת הזאת היתה שולחת אותם הביתה. במדינה מתוקנת, העם הזה היה שולח אותם הביתה. אנחנו לא מדינה מתוקנת.

היו"ר קולט אביטל:

תודה רבה. לסעיפים 5-12 אין הסתייגויות. לפיכך אנחנו עוברים להסתייגויות לסעיף 13. חבר הכנסת טומי לפיד - אינו נמצא. חבר הכנסת רוני בריזון - אינו נמצא. חבר הכנסת ויקטור בריילובסקי - אינו נמצא. חברת הכנסת אראלה גולן - אינה נמצאת. חבר הכנסת רוני בריזון, אני קראתי לך.

רוני בריזון (שינוי):

אני מוותר.

היו"ר קולט אביטל:

אוקיי. חבר הכנסת ויקטור בריילובסקי - אינו נמצא. חברת הכנסת אראלה גולן - לא נמצאת. חבר הכנסת חמי דורון - לא נמצא. חבר הכנסת אליעזר זנדברג – לא נמצא. חבר הכנסת רשף חן, אתה רוצה להציג את ההסתייגות לסעיף 13?  בבקשה.

קריאה:

לשם שינוי - - -

היו"ר קולט אביטל:

את זה כל שינוי הגישה.

רשף חן (שינוי):

גברתי היושבת-ראש, שני נושאים מאוד בעייתיים בעיני בחוק הזה. האחד - שמא יש בכך איזו רמיזה להכשר לדברים החמורים מאוד שעשה חבר הכנסת עמרי שרון. לכן אני רואה לנכון להבהיר כאן בצורה הברורה ביותר, שהחוק הזה בא לתקן את הפגם, את הלקונה שהיתה בחוק הקודם, ובשום פנים ואופן לא לרמוז שמותר למועמד פוליטי להפר את החוק, להצהיר עדויות שקר, להקים חברות קש, לזייף מסמכי תאגיד, לזייף חשבוניות - לעשות את כל אותם דברים שראיתי אנשים הולכים לכלא על הרבה פחות מהם.

הדבר השני, יש כאן מחלוקת בנוגע לאפשרות לגייס תרומות מחוץ-לארץ. אנחנו מסתייגים, ומתנגדים לגיוס תרומות בחוץ-לארץ. החוק במדינת ישראל קובע: "לא תקבל סיעה או רשימת מועמדים במישרין או בעקיפין תרומות אלא מבוחר, כמשמעותו בחוק הבחירות". כלומר, אך ורק מאזרחי מדינת ישראל. ויש לכך סיבה: אין לתושבי חוץ-לארץ שום עניין ושום מקום להתערב במערכת הפוליטית שלנו, ושאף אחד כאן לא יספר לנו סיפורים שאין להם פה עניינים עסקיים, שזה חלק מהנימוקים שמוצגים בעניין הזה.

יולי-יואל אדלשטיין (הליכוד):

כלומר, קבלן מירושלים זה עדיף על - - -

רשף חן (שינוי):

קבלן מירושלים וקבלן מניו-יורק זה אותו הדבר. זה אותו הדבר, כי הקבלן מניו-יורק, אם הוא בונה גם בירושלים - זה שהוא גר בניו-יורק לא משנה. זה באמת לא משנה, ואתה תמצא שהתורמים האלה לא תורמים סתם. חבר הכנסת אדלשטיין, אני זוכר שבשיעור הראשון בבית-הספר למינהל עסקים אמרו לי: אין ארוחות חינם. מי שתורם כסף בסכומים משמעותיים יודע למה הוא עושה את זה. לעתים קרובות הוא תורם גם לזה וגם לזה. ואם יש איזה ארגון שמאלני קיצוני שתורם ליולי תמיר - אז זו בעיה גדולה, ואם זו מדינה זרה - זו בעיה גדולה, ואם זה אנשי קש של מדינה זרה - זו בעיה גדולה, ואם יש כל מיני אנשים קיצוניים מימין שתורמים, שגרים בניו-יורק, שלא נושאים בנטל, שלא נושאים באחריות, שלא נושאים בתוצאות, אבל תורמים לימין - זו בעיה גדולה.

זה אותו היגיון בדיוק שחל על תרומות למפלגות. למה אנחנו לא מאפשרים תרומות למפלגות מתושבי חוץ, חבר הכנסת אדלשטיין? אם זה כל כך טוב, אז בואו נעשה את זה כללי, מה ההבדל? למה יהודי מניו-יורק לא יכול לתרום למפלגה, אבל כן יכול לתרום לתהליך הבחירות הפנימיות של המפלגה? האמת היא, לדעתי, שזו סתירה בחוק, כי לדעתי זו למעשה תרומה למפלגה, כאשר אתה משתתף בתהליך הבחירות של המפלגה. זו סתירה פנימית וזה גם לא נכון מבחינה עניינית. למעשה, אם זה היה תלוי בי, היו יכולים לתרום אך ורק חברי המפלגה הרלוונטית. התופעה הזאת של התרומות, והסכומים - אגב, גדולים - שאתם נוהגים לגייס בשתי המפלגות הגדולות, היא תופעה מושחתת ומשחיתה.

היו"ר קולט אביטל:

חבר הכנסת רשף חן, רגע אחד. יש לך הסתייגות גם לסעיף 28. בוא נגמור כבר גם את הפרק הזה, אם אתה רוצה. הסתפקת בזה, תודה רבה. חבר הכנסת יגאל יאסינוב - אינו נמצא. חברת הכנסת אתי לבני - אינה נמצאת. חבר הכנסת אילן ליבוביץ - אינו נמצא. חברת הכנסת מלי פולישוק-בלוך - אינה נמצאת. חבר הכנסת אברהם פורז - אינו נמצא. חבר הכנסת אהוד רצאבי - אינו נמצא. חבר הכנסת אילן שלגי, בבקשה

אילן שלגי (שינוי):

גברתי היושבת-ראש, חברות וחברי הכנסת, אני רואה פה ביציע בני נוער. בחורות ובחורים, אני רוצה לדבר אליכם, ואם אתם שומעים אותי – תרימו יד. יפה.

יצחק כהן (ש"ס):

מה זה, אספת בחירות?  היושבת-ראש, את לא שמה לב למה שקורה.

אילן שלגי (שינוי):

אני מבקש לספר גם לך, חבר הכנסת איציק כהן - - -

יצחק כהן (ש"ס):

תורידי אותו. היושבת-ראש, את לא שמה לב למה שקורה.

אילן שלגי (שינוי):

תירגע. אני מבקש לספר לבני הנוער שביציע וגם לאלה, בעיקר הצעירים,  שצופים בנו כעת, שאנחנו דנים פה בחוק חשוב, שאמור להגביל את אפשרויות ההתנהלות המושחתת של נבחרי ציבור ושל כאלה שרוצים להיות נבחרי ציבור. בהצעת החוק הזאת אנחנו באים להגביל את האפשרות של קבלת תרומות. ראשית דבר, בהסתייגות שלנו נאמר: לא תקבל תרומות מחוץ-לארץ, אל תהיה תלוי בתורמים יהודים או אחרים שינהלו לנו את העניינים מרחוק.

בשנת 1977 התפטר ראש ממשלה בישראל משום שלאשתו היה חשבון דולרים בחו"ל, מה שהיה אסור אז. אותו ראש ממשלה, יצחק רבין זיכרונו לברכה, שאך לפני ימים אחדים ציינו עשר שנים להירצחו, היה ראש ממשלה גם באותן שנים, ובשנת 1977, לפני שאתם נולדתם, הוא התפטר בגלל עבירה טכנית של אשתו. והיום יש במדינת ישראל ראש ממשלה שאיננו מתפטר ואפילו איננו מתנצל על עבירות חמורות ביותר שעבר בנו, שגם הורשע בהן בבית-משפט. ראש הממשלה, כמו ספינקס, איננו מראה שום רגישות, שום רגש, לא לגורלו של בנו שילך לכלא ולא למסר שהוא משדר לבני הנוער ולציבור. לשחיתות הזאת צריך יהיה לשים סוף, ואנחנו, חברי משינוי ואנוכי, יצאנו למסע שימגר את השחיתות בציבוריות הישראלית.

לפני כשש שנים מפלגת העבודה בחרה מתוכה מועמד לראשות ממשלה, שמו היה אהוד ברק, בעזרת עמותות שגייסו כספים באופן לא חוקי. ראש הממשלה ברק ניצל אז מהעמדה לדין, משום שמי שהפעיל בעבורו את העמותות, יצחק הרצוג, עד לאחרונה שר בממשלת ישראל, שמר על זכות השתיקה, ולפרקליטות לא היו די ראיות כדי להעמיד לדין את כל המעורבים בדבר וגם לא את ראש הממשלה. אריאל שרון ניצל בזכות בנו שנשכב על הגדר, וכבר דיברנו על כך.

הנורמות האלה לא תיתכנה. זה מקים עמותות פיקטיביות, זה מקים חברות קש, מקבל כספים בהעברות סיבוביות מסיריל קרן. החקירה בפרשת סיריל קרן עדיין נמשכת. אני מקווה שהפעם היועץ המשפטי לממשלה, אם תהיינה לו די ראיות, יגלה אומץ, שלא כמו בפרשה קודמת.

אנחנו נצטרך, כבר בבחירות הקרובות, להראות שהציבור איננו מוכן לשאת זאת. חשוב שבני הנוער יבינו שיש לשנות דברים במדינה, גם אלה שעדיין אין להם זכות הצבעה.

החוק הזה הוא חוק טוב, הוא יצמצם את האפשרויות של שחיתות ציבורית. תודה רבה.

היו"ר קולט אביטל:

תודה רבה. חבר הכנסת עזמי בשארה - אינו נמצא. חבר הכנסת ג'מאל זחאלקה - אינו נמצא. חבר הכנסת ואסל טאהא - אינו נמצא. חבר הכנסת אופיר פינס-פז - אינו נמצא. ההסתייגות הבא היא לסעיף 28. חבר הכנסת איתן ישיב על כולן. חברת הכנסת אתי לבני  - אינה נמצאת. ובכן, אני שואלת את חבר הכנסת מיכאל איתן אם הוא רוצה לבוא ולהשיב לכל המסתייגים.

נסים זאב (ש"ס):

אין צורך.

היו"ר קולט אביטל:

יש צורך.

מיכאל איתן (יו"ר ועדת החוקה, חוק ומשפט):

גברתי היושבת-ראש, כנסת נכבדה, אני שמח מאוד שתחום ההסתייגויות ששמענו אינו רחב יותר מדי. מרבית המסתייגים הסתייגו בנקודה כזאת או אחרת, אבל אני מניח שכולם קיבלו את הכיוון הכללי והסכימו לעקרונות הבסיסיים של הצעת החוק.

אני רוצה להסב את תשומת לבם של חברי הכנסת. חבר הכנסת פורז, אני מדבר גם אליך. חבר הכנסת פורז, אני רוצה את תשומת לבך. יש כאן הסתייגות אחת שאני מבקש מחברי הכנסת לתת לה תשומת לב. יש חובת פרסום של שמות התורמים - העברה למבקר המדינה, ומבקר המדינה מוסר את שמות התורמים, מפרסם אותם. בוועדה היה ויכוח בין שתי עמדות. עמדה אחת דיברה על כך שהפרסום ייעשה לפני מועד הבחירות, ועמדה אחרת דיברה על כך שהפרסום ייעשה לאחר מועד הבחירות המקדימות.

אם אנחנו מדברים על שקיפות ואם אנחנו מדברים על זכות הציבור לדעת, מה יותר חשוב מכך שהציבור והבוחר שצריך לבחור מועמד מסוים ידע יומיים לפני הבחירה מי מימן את אותו מועמד, ויכניס גם את הסוגיה הזאת בגדר שיקוליו אם לתמוך במועמד הזה או לתמוך במועמד אחר. ההצעה השנייה אומרת, שהפרסום יהיה יומיים לאחר הבחירות או במועד שיקבע מבקר המדינה. זה יכול להיות יומיים, שלושה ימים, ארבעה ימים לאחר הבחירות. יש כאן איזו נימה של חשש שלא טוב שהציבור ידע לפני הבחירות מי מימן את המועמד.

אני חושב שאפשר לחיות גם עם הגרסה השנייה, אבל אם אפשר לבחור בין דרך א' לדרך ב', עדיף שנלך עד הסוף, שהציבור ידע מי מימן מועמדים וזה יהיה בגדר השיקול אם לתמוך או לא לתמוך במועמד כזה או  אחר. תודה.

היו"ר קולט אביטל:

תודה רבה.

ובכן, אנחנו עוברים להצבעה על שם החוק כהצעת הוועדה. נא להצביע.

הצבעה מס' 8

בעד שם החוק - 34
נגד - 2
נמנעים - אין
שם החוק נתקבל.

היו"ר קולט אביטל:

34 בעד, שני מתנגדים ואין נמנעים.

אנחנו עוברים להצבעה על סעיפים 1-4, שאין להם הסתייגויות. נא להצביע.

הצבעה מס' 9

בעד סעיפים 1-4 - 32
נגד - 2
נמנעים - 1
סעיפים 1-4 נתקבלו.

היו"ר קולט אביטל:

בעד - 32, שניים נגד ונמנע אחד. סעיפים 1-4 התקבלו כנוסח הוועדה.

אנחנו עוברים להצביע על ההסתייגות - אחרי סעיף 4, יבוא תיקון לסעיף 28, סעיף 5. נא להצביע על ההסתייגות, בבקשה.

הצבעה מס' 10

בעד ההסתייגות –  5
נגד – 26
נמנעים - 2
ההסתייגות של חברי הכנסת מיכאל איתן, אתי לבני ורשף חן אחרי סעיף 4 לא נתקבלה.

היו"ר קולט אביטל:

ההסתייגות לא נתקבלה.

אנחנו עוברים להצבעה על סעיפים 5-12 כנוסח הוועדה.

הצבעה מס' 11

בעד סעיפים 5-12, כהצעת הוועדה - 33
נגד - 2
נמנעים - 1
סעיפים 5-12, כהצעת הוועדה, נתקבלו.

היו"ר קולט אביטל:

בעד -  33, נגד - 2, נמנע אחד. אני קובעת שסעיפים 5-12 התקבלו כנוסח הוועדה.

אנחנו עוברים עכשיו להצבעה על ההסתייגות לסעיף 13.

הצבעה מס' 12

בעד ההסתייגות - 4
נגד - 24
נמנעים - 3
ההסתייגות של חברי הכנסת יוסף לפיד, רוני בריזון, ויקטור בריילובסקי, אראלה גולן, חמי דורון, אליעזר זנדברג, רשף חן, יגאל יאסינוב, אתי לבני, אילן ליבוביץ, מל פולישוק-בלוך, אברהם פורז, אהוד רצאבי, אילן שלגי, עזמי בשארה, ג'מאל זחאלקה, ואסל טאהא ואופיר פינס-פז  לסעיף 13 לא נתקבלה.

היו"ר קולט אביטל:

בעד - 4, נגד - 24, נמנעים - 3. אני קובעת שההסתייגות הראשונה לסעיף 13 לא התקבלה.

אנחנו עוברים עכשיו להצבעה על ההסתייגות השנייה לסעיף 13 - סעיף 28כ(ג) המוצע - הסתייגות של חברי הכנסת מיכאל איתן, אתי לבני ורשף חן. נימק חבר הכנסת מיכאל איתן. אני מבקשת לעבור להצבעה.


הצבעה מס' 13

בעד ההסתייגות -  6
נגד - 23
נמנעים - 3
ההסתייגות של חברי הכנסת מיכאל איתן, אתי לבני ורשף חן לסעיף 13 לא נתקבלה.

היו"ר קולט אביטל:

בעד - 6, נגד - 23, נמנעים – 3. אני קובעת שההסתייגות הזאת נדחתה. סעיף 13 התקבל כנוסח הוועדה.

עכשיו אנחנו עוברים להצביע שוב על סעיף 13 כנוסח הוועדה.

הצבעה מס' 14

בעד סעיף 13, כהצעת הוועדה - 28
נגד - 1
נמנעים - 1
סעיף 13, כהצעת הוועדה, נתקבל.

היו"ר קולט אביטל:

בעד - 28, נגד - 1, נמנעים - 1. אני קובעת שסעיף 13 התקבל כנוסח הוועדה.

אנחנו עוברים עכשיו להצבעה על סעיפים 14-19 כנוסח הוועדה.

הצבעה מס' 15

בעד סעיפים 14-19 - 31
נגד - 1
נמנעים - 1
סעיפים 14-19 נתקבלו.

היו"ר קולט אביטל:

בעד - 31, נגד - 1, נמנעים – 1. אני קובעת שסעיפים 14-19 התקבלו כנוסח הוועדה.

עכשיו אנחנו עוברים להצביע על סעיף 20, שיש בו שתי גרסאות. אנחנו עוברים להצבעה על גרסה א' בסעיף 20. מי שמצביע בעד - מצביע בעד גרסה א'; מי שמצביע נגד -  מצביע בעד גרסה ב'.


הצבעה מס' 16

בעד  גרסה א' - אין
בעד גרסה ב' - 26
נמנעים - 2
גרסה ב' לסעיף 20 נתקבלה.

היו"ר קולט אביטל:

בעד - אין, נגד - 26, נמנעים – 2. אני קובעת שגרסה ב' התקבלה.

עכשיו אנחנו עוברים להצבעה על כל הצעת החוק.

סעיף 20 לפי גרסה ב' של הוועדה - אנחנו עוברים להצבעה.

הצבעה מס' 17

בעד סעיף 20, כהצעת הוועדה - 29
נגד - 1
נמנעים - 2
סעיף 20, כהצעת הוועדה, לפי גרסה ב', נתקבל.

היו"ר קולט אביטל:

בעד - 29, נגד - 1, נמנעים – 2. אני קובעת שגרסה ב' התקבלה.

אנחנו עוברים עכשיו להצבעה בקריאה שלישית על הצעת חוק המפלגות (בחירות מקדימות לכנסת השבע-עשרה) (הוראת שעה). נא להצביע.

הצבעה מס' 18

בעד החוק - 29
נגד - 2
נמנעים - 2
חוק המפלגות (בחירות מקדימות לכנסת השבע-עשרה) (הוראת שעה), התשס"ו-2005, נתקבל.

היו"ר קולט אביטל:

בעד - 29, נגד - 2, נמנעים – 2. הצעת חוק המפלגות (בחירות מקדימות לכנסת השבע-עשרה) (הוראת שעה) התקבלה ונכנסת לספר החוקים.

חבר הכנסת איתן, אתה רוצה לומר כמה מלים?

גדעון סער (הליכוד):

אבל לא הצבענו בקריאה שלישית.

היו"ר קולט אביטל:

הצבענו. זאת היתה קריאה שלישית.

מיכאל איתן (יו"ר ועדת החוקה, חוק ומשפט):

גברתי היושבת-ראש, כנסת נכבדה, אני חושב שההתאחדות וההתלכדות של הכנסת כולה לשים סכרים, חומות, מחסומים, להגביר את האכיפה ולקבוע עונשים כבדים למי שיפירו את הוראות החוק הנוגע בעיקר לחברי הכנסת - - -

רוני בר-און (אחריות לאומית):

להכשיר את השרץ.

מיכאל איתן (יו"ר ועדת החוקה, חוק ומשפט):

- - - זה חוק שנוגע לחברי הכנסת, מחמיר אתם, שם להם סייגים, וחברי הכנסת עצמם הם אלה שנתנו לכך את ברכת הדרך.

רוני בר-און (אחריות לאומית):

כל אחד קרוב אל עצמו.

מיכאל איתן (יו"ר ועדת החוקה, חוק ומשפט):

בימים האלה, כשכל כך משמיצים את הכנסת, אני חושב שזוהי נקודת אור, אולי לא מספקת, אבל יכולה להיות נקודת אור של התחלה של שינויים באווירה הציבורית במדינת ישראל. ואני מאחל לכולכם פריימריס מוצלחים על-פי החוק החדש, הרבה יותר נקיים, ואני חושב שגם יניבו את התוצאות היותר-טובות. תודה.

היו"ר קולט אביטל:

תודה רבה. אני מציעה שתישאר כאן, אדוני יושב-ראש ועדת החוקה, חוק ומשפט. הצעת החוק הבאה היא הצעת חוק הליכי חקירה והעדה - היא הצעת חוק שלך, ואני מציעה שתבוא להציג אותה. בבקשה.

רוני בר-און (אחריות לאומית):

עם הכסף שאישרתם אין צורך ללכת יותר לחברי מרכז. גלעד עכשיו על סיר הבשר, לא מעניין אותו - - -

מיכאל איתן (יו"ר ועדת החוקה, חוק ומשפט):

עם כל הקושי ללכת לחברי מרכז, אני עדיין מעדיף את זה מאשר ללכת לחווה להיות תלוי באדם אחד.

רוני בר-און (אחריות לאומית):

כמה אתה שחוק.

מיכאל איתן (יו"ר ועדת החוקה, חוק ומשפט):

מה אני יכול לעשות.

היו"ר קולט אביטל:

נפלא.


הצעת חוק הליכי חקירה והעדה (התאמה לאנשים עם מוגבלות שכלית או נפשית), התשס"ו-2005
[מס' מ/101; "דברי הכנסת", מושב שני, חוב' כ"ט, עמ' 12373;  נספחות.]
(קריאה שנייה וקריאה שלישית)

היו"ר קולט אביטל:

הצעת חוק הליכי חקירה והעדה (התאמה לאנשים עם מוגבלות שכלית או נפשית) - בבקשה, אדוני.

מיכאל איתן (יו"ר ועדת החוקה, חוק ומשפט):

גברתי היושבת-ראש, חברי הכנסת, אנחנו עסקנו קצת בעצמנו בחוק הקודם, ועכשיו אנחנו חוזרים לסדרת חוקים שאני מתכבד להביא הנה בשם ועדת החוקה, חוק ומשפט. חלקם היו יוזמות פרטיות - של חברת הכנסת גלאון, של חברת הכנסת אתי לבני - ועכשיו הצעת חוק שהגישה הממשלה.

הצעת החוק הזאת עוסקת באנשים עם מוגבלות שכלית או נפשית, והיא מאפשרת להקל עליהם בכל מה שקשור להליכי חקירה והעדה, מלשון לתת עדות. על-פי ההלכה היהודית, שוטה פסול לעדות, אבל אנחנו בעידן המודרני יכולים לדייק, לטפל, להבין יותר מה אפשר לקבל ומה אי-אפשר לקבל מעדות של אדם שיש לו מוגבלות. יש הבחנה בסיסית בין מוגבלות שכלית למוגבלות נפשית. המוגבלות הנפשית יכולה להיות, בדרך כלל, כתוצאה ממצב, מהתקף, ממצב זמני; היא יכולה לבוא וללכת. המוגבלות השכלית יותר קבועה, ובשני המקרים אנחנו נמצאים במצב שבו הרבה פעמים אנשים מוגבלים או במצב של מוגבלות זמנית הופכים להיות קורבנות, מתוך כך שאחר כך אי-אפשר או קשה להרשיע את מי שפגע בהם.

מה הבעיה? כשפוגעים באדם מוגבל, ובעיקר מדובר בעבירות מין, ואי-אפשר להשתמש בעדותו, הפוגע יוצא ללא עונש. נוצר מצב שבו האוכלוסייה הזאת דווקא הופכת להיות יעד מועדף, בטוח יותר, לכל מיני עבריינים, סוטים או חולים, תקראו להם איך שאתם רוצים, וקשה למצות את הדין. מצד שני, ותמיד יש צד שני, אנחנו חייבים לשמור על זכויות נאשמים. לא יכול להיות שירשיעו בני-אדם על סמך עדות, לפעמים יחידה, כאשר לא בטוח שהאדם שנותן אותה מבין את מלוא המשמעויות.

אני אתן לכם דוגמה פשוטה מההליך הפלילי. אנחנו מביאים אדם לתת עדות ואנחנו מזהירים אותו, שאם הוא ייתן עדות שקר, המעשה הזה עלול להוביל אותו לספסל הנאשמים. אם תעיד עדות שקר, מזהירים אותו, אתה עלול להיות מורשע ולהישלח לבית-הסוהר. למה עושים את זה? על מנת שאדם ייזהר ולא יעיד עדות שקרית ויביא להרשעה. האזהרה והבנת המצב הן תנאי מוקדם לכך שאפשר יהיה לקבל עדות של אדם, ומבחינת הנאשם זאת איזו הגנה עליו מפני עדות שווא והרשעת שווא. אם אנחנו מעמידים על הדוכן אדם שלא מבין את המשמעות של האזהרה, אנחנו פוגעים בזכות הנאשם, כי אז זה כאילו מעמידים אדם ואומרים לו: אתה יכול לשקר באופן חופשי ושום דבר לא יקרה לך.

הוועדה דנה הרבה וניסתה לאזן, מתוך גישה בסיסית אחת, שהיא גישה שמאפיינת בשנים האחרונות את החברה בישראל ואת החברה המתקדמת בעולם, לתקן עוולות שנעשו במשך דורות לאנשים עם מוגבלויות - כאשר המוגבלות הפכה למעין אות קין ולפסילה שלהם לא רק בשל הדברים שהם לא מסוגלים לעשות בעקבות המוגבלות הספציפית, אלא לפעמים הוצאתם בכלל מתחומי החיים הנורמליים, מתחומי החברה ומתחומי הקהילה, כאשר הדברים האלה נעשים שלא לצורך ומתוך חוסר התחשבות בעובדה שכל אחד מאתנו יכול היה להיוולד עם פגם כזה או אחר, כל אחד מאתנו יכול היה ללקות במוגבלות כזאת או אחרת, ואם לא אנחנו, לפעמים הילדים שלנו, קרובי משפחה אחרים, שכנים ומכרים. כשזה קורה למישהו מאתנו, אנחנו מבינים את זה היטב, אבל כשאנחנו מתרחקים קצת וזה קורה לאחרים, לפעמים אנחנו נוטים לשכוח. הגישה היתה לנסות לשמור על היכולת להתייחס לכל אדם כאל אדם, גם אל אדם מוגבל, ולא להכביד עליו במקומות שבהם המוגבלות שלו לא קיימת.

לכן הוועדה קיבלה את העיקרון שאפשר להעיד אנשים עם מוגבלות, כאשר שמים הרבה סימני אזהרה בפני השופט. אומרים לו: שים סימני אזהרה, תבחן מה נאמר. העדות הזאת לבדה לא יכולה להיות בסיס להרשעה, צריך חיזוק לעדות הזאת. אבל בסופו של דבר אנחנו רוצים לצאת עם מסר שאומר, שגם אנשים שיש להם מוגבלות יכולים להבחין בין דברים מסוימים ואפשר לקבל את דבריהם במידת ההבנה שיש להם. הם כן יכולים לומר, למשל, אם ביום מסוים בזמן מסוים היה יום או היה לילה, היה אור או היה חושך.

בקשר לדברים שאמרתי בנושא האזהרה, נאמר בוועדה שדווקא אנשים עם מוגבלות הם פחות מתוחכמים - שירצו או יהיו מסוגלים להעליל עלילות ולייצר במזיד עדויות שקר. לטעות הם יכולים כמו כל אחד, לא להבין הם יכולים יותר מאשר אדם ממוצע, אבל להיות מתוחכמים ולתת עדויות שקר, דווקא לגביהם החשש יותר קטן.

הדברים החשובים ביותר שכללנו הם מנגנונים של חוקרים מיוחדים - פסיכולוגים, עובדים סוציאליים, קרימינולוגים קליניים, אנשי מקצוע - שיוכלו לתקשר ולעזור גם לבית-המשפט להבין גם בזמן חקירה וגם בזמן העדה בבית-משפט מה המסרים שאפשר לקבל מאנשים עם מוגבלות. החוק חל, כפי שאמרתי קודם, על אנשים עם מוגבלות שכלית ועם מוגבלות נפשית. הוא חל לגבי סוגי עבירות המנויות בחוק עצמו, ולא מדובר על כל עבירה ועבירה.

קבענו זכות ותנאים להעדת אדם עם מוגבלות. בין השאר הוא זכאי לליווי בחקירה. קובעים תיעוד של חקירה כאשר היא לא נעשית בבית-המשפט, כדי שבית-המשפט יוכל להתרשם - תיעוד חזותי, תיעוד קולי ותיעוד בכתב. קבענו את דרכי העיון בהקלטות שנעשו בזמן החקירה. קבענו את קבילות הודאת אדם עם מוגבלות שכלית. מקום שבו אדם עם מוגבלות שכלית מודה בעבירה בחקירה שנערכה גם על-ידי חוקר שאינו חוקר מיוחד, על התביעה יהיה להוכיח מעל לכל ספק סביר שההודאה היתה חופשית ומרצון, גם אם הנאשם עצמו לא העלה את הטענה.

יש לנו הסתייגות לגבי אזהרת עד מוגבל. יש בחוק איסור על חקירה נגדית של אדם עם מוגבלות שכלית בידי הנאשם. אנחנו לא רוצים שאדם במצב של מוגבלות ייחקר ויאוים, כאשר הוא היה הקורבן, וגם במקרה של עדות, ישירות על-ידי הנאשם. לפי הסעיף הזה, לבית-המשפט יש שיקול דעת להורות לפני מתן העדות, או אפילו במהלך העדות, שהנאשם לא יחקור את העד בעצמו. עוד קבענו, כי אם הנאשם איננו מיוצג, לא יחליט בית-המשפט בעניין כזה אלא אם כן מונה לו סניגור להמשך ההליך.

סעיפים נוספים: בסעיף 20 לחוק קבענו, שאם נגבתה עדות מאדם עם מוגבלות, היא תהיה קבילה כראיה אם תועדה בהקלטה חזותית. אם נתקבלה חוות דעת מומחה שלפיה העד הוא אדם עם מוגבלות, החוקר המיוחד שגבה את האמרה יעיד על נתינתה, ואז צריך להתקיים גם אחד מאלה: אדם שנתן את האמרה, אותו אדם עם מוגבלות, מעיד לפני בית-המשפט וניתנה לצדדים הזדמנות לחקור אותו. יש מצב שבו בית-המשפט יכול לפטור את האדם ממסירת עדותו, משום שלפי חוות דעת של מומחה מתן העדות עלול לפגוע בעד, או שהעד אינו מסוגל להעיד מחמת מוגבלותו, וכן שבית-המשפט שוכנע שאין בגביית העדות בדרך אחרת או בדחיית מועד מתן העדות כדי למנוע את הפגיעה בעד. כלומר, אם בית-המשפט נקט את הדרך הזאת ופטר אדם ממסירת עדות נוספת בבית-המשפט, לא יורשע אדם רק על סמך ההודאה שנמסרה בזמן החקירה שלו במשטרה, אלא אם כן יש לראיה הזאת סיוע בראיה אחרת עצמאית.

אני לא אאריך בדיבורים, אומר רק את הנקודות הנוספות בתמצית. מדובר על הסדרים שונים לחוות דעת מומחה באשר לרמת המוגבלות והיכולת של העד. אנחנו מדברים על דרכי העדה חלופיות שעומדות בפני עד שהוא אדם עם מוגבלות. אנחנו מדברים על שימוש אחר באמצעים של תקשורת חלופית, כאשר התקשורת עם אותו אדם נעשית באמצעות גורמים מקצועיים מתווכים.

לסיום אני רוצה לציין, שסעיף 31 לחוק, הסעיף האחרון, קובע שהחוק יחול בהדרגה. צריכה להיות, כמובן, היערכות של הנהלת בתי-המשפט ושל כל המערכת למהלכים האלה של העדת אנשים עם מוגבלויות. החוק יוחל בהדרגה לפי סוגי עבירות. בעקבות הדיונים בוועדה, בשיפור הצעת החוק הממשלתית, הוחלט שהחוק ייכנס לתוקף לגבי כל העבירות לא יאוחר מתום ארבע שנים מיום פרסומו. לגבי חלק מהעבירות, החוק יוחל כבר בתום שנה מיום פרסומו.

אני רוצה לסיים ולומר לחברי הכנסת, החוק הזה הוא חוק הומני, הוא חוק עם נשמה, עם רגישות, עם רצון לתת פתחון-פה והגנה על זכויות של אנשים חלשים, שלצערנו יש בני-בליעל שמנצלים אותם ומנצלים את העובדה שאפשר היה לפגוע בהם בלי חשש שיורשעו בבית-המשפט, כי לא היה אפשר להביא אותם למתן עדות. היום אנחנו מרחיבים במידה רבה את היכולת לעשות צדק, תוך אזהרה חמורה לעצמנו כמחוקקים ולשופטים שאליהם אנחנו מעבירים את החוק: אל תשכחו שיש גם הגנה על זכויות נאשמים. אל תשכחו שאין להרשיע אנשים אלא אם הם ברור מעל לכל ספק סביר שהם ביצעו את העבירה.

במסגרת ההבנה הזאת, שאפשר לברר את האמת ואת היכולת להוציא אמת בטוחה, שהשופט מאמין שאכן זאת האמת, גם מדברים של אנשים עם מוגבלות, תוך ידיעה שהוא יפסול דברים שבהם יהיה ספק ולא יאמץ אותם, אנחנו, כך אני מקווה, נוציא את החוק הזה לדרך ונעניק אותו לבתי-המשפט, לאנשים עם מוגבלויות, ניתן להם את הזכויות, נשלב אותם גם בהגנה על עצמם וגם בתהליך עשיית הצדק כלפי החברה כולה.

היו"ר קולט אביטל:

תודה רבה. אנחנו עוברים לדיון על ההסתייגויות. אין הסתייגויות לסעיפים 1-16. אנחנו הולכים לדון בהסתייגויות לסעיף 17. חבר הכנסת יוסי שריד - אינו נמצא. חבר הכנסת חיים אורון - אינו נמצא. חבר הכנסת רן כהן, בבקשה.

רן כהן (מרצ-יחד):

אני יכול להציע שחברת הכנסת גלאון תדבר לפני?

היו"ר קולט אביטל:

כן. גברתי חברת הכנסת זהבה גלאון, בבקשה. יש לך שתי הסתייגויות - לסעיפים 17 ו-18. האם תרצי לדבר על שתיהן יחד?

זהבה גלאון (מרצ-יחד):

בהחלט, גברתי. אני אדבר על שתי ההסתייגויות גם יחד.

זה אחד החוקים היותר-חשובים שהכנסת מחוקקת בכלל וערב צאתה לפגרת בחירות בפרט. יושבים ביציע אנשי ארגון "בזכות" ונציגים של ארגוני נכים שקידמו את החוק הזה בוועדה. לולא ההתעקשות שלהם החוק הזה לא היה קורם עור וגידים. זה באמת אחד החוקים היותר-חשובים לאנשים עם מוגבלויות שהותקפו מינית ונפגעו.

בעצם החוק הזה בא ואומר: אנחנו מבקשים להסיר את הסטיגמה שאומרת שאדם עם מוגבלות לא יכול לתאר את מה שאירע לו. אדם עם מוגבלות, חברי חברי הכנסת, לא משקר. אם זה מה שקרה לו, את זה הוא מתאר, לזה הוא מתכוון, וצריך להאמין לו. אף שהעדות היא קשה והנסיבות הן קשות, חייבים להאמין לו.

היום יש התייחסות, דווקא במקרים האלה של כל מה שקשור להליכי העדה, התייחסות שאינה שוויונית כלפי נפגעי תקיפה מינית, והחוק הזה בא לשרש את ההתייחסות הזאת. לכן אני מבקשת מכם, חברי חברי הכנסת, בעיקר אני מבקשת לתמוך בהסתייגות של חברת הכנסת אתי לבני ושלי לסעיף 18(א). העובדה שעד הוזהר בבית-המשפט ולא בהכרח הוא הבין את האזהרה, לא הופכת את העדות שלו לפחות נכונה, לפחות אמינה. העדות שלו היא נכונה, היא קבילה, כך היא צריכה להיות, ואני מבקשת מכם, אם אתם יכולים, אני אשמח לקבל את התמיכה שלכם לסעיף הזה. הוא סעיף קריטי.

חבר הכנסת זאב, ברשותך, אני מבינה שאתה מסיר את ההסתייגות שלך. אומנם תעלה לכאן ותדבר, אבל אתה מסיר את ההסתייגות שלך לסעיף קטן (ב). כי אם אני יודעת שאתה מסיר, אני לא אתייחס אליה. אמרת לי בחוץ שאתה מסיר, ואני רוצה להביע הערכה גדולה לעובדה שאתה מסיר את ההסתייגות. אני חושבת שעצם העובדה שלא יזדקקו לסיוע נוסף ולראיה נוספת - זה חלק מהתפיסה הכוללת שאנחנו מאמינים, שאנחנו מקבלים את העדות כלשונה, כפי שהיא נאמרת. לא צריך סיוע נוסף. אני חושבת שזו החלטה מאוד חשובה שלך, שעשית במסגרת החוק הזה. תודה, חברי חברי הכנסת.

היו"ר קולט אביטל:

תודה רבה. חבר הכנסת רן כהן, בבקשה.

רן כהן (מרצ-יחד):

גברתי היושבת-ראש, חברות וחברי הכנסת, אני חייב לומר שבעיני הצעת החוק הזאת היא הצעת חוק מאוד מאוד חשובה, כיוון שהיא יוצרת בעצם מעמד שווה בזכות לכל אדם, גם אם הוא אדם עם מוגבלות. חברה נמדדת בצורה שבה היא מתייחסת לנפגעיה, במקרה זה - איך לא להעמיק את האפליה כלפי הנפגעים. העובדה שאנשים עם מוגבלות יוכלו להעיד בבית-המשפט ועדותם תתקבל ראויה לכל שבח, ולכן אני תומך בחוק הזה תמיכה מלאה.

אני רוצה לנצל את ההזדמנות הזאת, גברתי היושבת-ראש, לשבח ולהביע הערכה מכל עומק הלב לוועדת החוקה, חוק ומשפט, בראשותו של חבר הכנסת מיקי איתן, על עבודה חרוצה, ממושכת, עד הדקה התשעים, כדי שהכנסת תהיה כנסת המחוקקת לטובת הציבור. באמת, כל הכבוד על העבודה הזאת.

ובכל זאת, להסתייגות. כמדומני, חבר הכנסת איתן, שלא ראוי שבחוק הזה יהיה פגם כזה ששם ספק על עדותו של אדם עם מוגבלות. נדמה לי שנכון יהיה, ברוח הצעות ההסתייגות, גם שלנו וגם של חברות הכנסת זהבה גלאון ואתי לבני, שהעדות הזאת תהיה עדות לכל דבר. ואני רוצה להדגיש, מדובר במקרים רבים באדם עם מוגבלות שהוא עצמו נפגע ורק הוא והפוגע היו באותה זירה. הדרישה לעדות נוספת במצבים האלה לעתים תשים לאל את היכולת להגן על אדם עם מוגבלות, וזה דבר לא ראוי.

היום קיימנו בוועדה לזכויות הילד דיון מאוד קשה, מאוד כואב, על אלימות מינית כלפי ילדים. המצב נורא. איך אפשר יהיה לדרוש מילד נפגע, אם הוא חלילה ילד עם מוגבלות, שתהיה עוד עדות, כאשר העדות היחידה היא שלו?

לכן אני מציע לחברי הכנסת לקבל את שתי ההסתייגויות הללו, כי אז החוק יהיה שלם ומושלם. תודה רבה.

היו"ר קולט אביטל:

תודה רבה. יתר המסתייגים: חבר הכנסת רומן ברונפמן – אינו נמצא. חבר הכנסת אבשלום וילן – אינו נמצא. חבר הכנסת בשארה – אינו נמצא. חבר הכנסת זחאלקה – אינו נמצא. חבר הכנסת טאהא – אינו נמצא. ההסתייגות הבאה: חבר הכנסת עזמי בשארה – אינו נמצא. חבר הכנסת ג'מאל זחאלקה – אינו נמצא. חבר הכנסת ואסל טאהא – אינו נמצא. אנחנו עוברים שוב להסתייגות לסעיף 18. חברת הכנסת אתי לבני, בבקשה.

אתי לבני (שינוי):

גברתי היושבת-ראש, חברותי וחברי חברי הכנסת, ברוח הדברים שנאמרו קודם, אני רוצה לשבח את יושב-ראש ועדת החוקה, שכבר קיבל שבחים היום, ורק להוסיף עליהם.

לפנינו חוק חשוב במידה מרחיקת-לכת, המתאים את דרכי החקירה וההעדה לאנשים עם מוגבלויות, ונותן להם אפשרות לתת את עדותם ואת תלונתם בצורה שמתאימה להם. זה חוק חשוב ביותר, כי הם חלק מהחברה שלנו ואנחנו צריכים להתאים את עצמנו לצרכים שלהם.

אני גם רוצה להודות לחבר הכנסת נסים זאב, שהודיע שהוא מוריד את ההסתייגויות שלו בסעיף קטן (ב), וסעיף 18(א) ו-(ב) נשאר כמו שהוא בחוק.

מה אומר הסעיף הזה? הסעיף הזה אומר, שאנשים עם מוגבלויות, יתייחסו לעדותם כמו שמתייחסים היום, לא יצטרכו איזו תוספת של ראיה, לא סיוע, אלא מה שקיים היום, וכך יחול גם אם לא מעידים אותם בשבועה, גם אם בית-המשפט מגיע לידי מסקנה, שאותו אדם עם מוגבלות נפשית או שכלית, אין לו מחשבה מופשטת, הוא לא מבין מה זה בדיוק אמת ושקר, מה זה בדיוק המושג שבועה.

אף שהוא לא מבין את הדבר הזה, שהוא בספירה אולי יותר גבוהה של חשיבה, עדיין האיש הנפגע, האיש שכנראה עבר התעללות מינית או איזו עבירת מין או איזה מעשה קשה כלפיו, יכול לספר את הסיפור, יכול לספר את הסיפור כי אין לו דבר אחר, הוא לא מתוחכם, הוא לא משקר, הוא לא ממציא, הוא לא מתחמק, הוא יכול לומר מה קרה לו. וכשהוא אומר מה קרה לו, בית-המשפט מעריך, ולכן יושב השופט המקצוען שמעריך אם הוא מקבל את העדות הזאת, אף שלא היתה שבועה, ומרשיע על סמך העדות הזאת יחד עם איזה חיזוק בחומר הראיות, כמו שכתוב היום בסעיף 18(ב), או שהוא לא מקבל את זה, אבל היחס הוא כמו היחס לעד אחר שנמצא על דוכן העדים וכן נשבע.

סעיף 18 כמו שהוא קיים היום תורם לאפשרות להרשיע נאשמים שביצעו עבירות כלפי אנשים עם מוגבלות בצורה נכונה, ראויה והוגנת. תודה.

היו"ר קולט אביטל:

תודה רבה. חבר הכנסת נסים זאב, האם אתה מסיר את הסתייגותך? האם אתה מסיר את הסתייגותך?

נסים זאב (ש"ס):

אני אגיד את זה.

היו"ר קולט אביטל:

אתה תדבר. בבקשה.

נסים זאב (ש"ס):

גברתי היושבת בראש, כנסת נכבדה, יותר ויותר מקרים מתרחשים נגד אנשים עם מוגבלויות. יש כאן ניצול לרעה של אנשים נכים, מוגבלים שכלית, ואותה אוכלוסייה חלשה נפגעת ולא יכולה להביע את עצמה כפי שצריך בבתי-המשפט. לכן החוק הזה בא להקל, ואני בהחלט תומך בו ברמה העקרונית.

לא היה לי פשוט להסיר את ההתנגדות ואת ההסתייגות שלי, ואני אומר לכם מדוע. קיבלתי את ההצעה של הרב נסים דהן, שפנה אלי. אני רוצה לומר את עמדתי העקרונית בנושא הזה, שהיא לא כל כך פשוטה. הרי אנחנו לא מדברים דווקא כנגד נפגע או קורבן, ועל זה אני רוצה אולי תשובה מהיושב-ראש. אדוני היושב-ראש, מה קורה במקרה שבא אותו מוגבל להעיד באיזה אירוע שהתרחש, לאו דווקא של קורבן שהוא עם מוגבלות, האם אותו אדם מוגבל יכול להעיד עדות לכל דבר? כאן יש בעיה מסוימת. לכן בהסתייגות שלי ביקשתי ראיה אחרת נוספת כדי לחזק את דבריו.

יש הבדל, לדעתי, אם אדם הוא הקורבן, והוא בא להגן ולהעיד בבית-המשפט, ואז אני לא יכול לדרוש ממנו לבוא ולעמוד בדברים שהוא לא יכול לעמוד בהם, דהיינו, למשל העניין של האזהרה. עדות תחת אזהרה היא דבר שקשה לו להבין, כי הוא לא מבין מה משמעות הדבר הזה. אבל בכל זאת, כשהוא מעיד באופן טבעי, עם כלי העזר שעומדים לרשותו, אכן אפשר להפיק את מירב העדות ממנו, ואפשר להוציא את האמת ממנו, ובוודאי אנחנו סומכים על שופטים במקרה הזה, ששופט לא בנקל יאמץ את עדותו של אותו נפגע או קורבן.

מה קורה אם אותו מוגבל לא מעיד על מה שנעשה כנגדו, הוא מעיד על אחרים? האם העדות קבילה או לא קבילה? אדוני היושב-ראש, מיכאל איתן, קיבלתי תשובה בוועדה, שהוא יכול להעיד גם על מקרה אחר, לא כשהוא הנפגע. יכול להיות מקרה שמדובר באדם שהוא בריא בנפשו, הוא הנפגע, אבל יש עדות נוספת כשיש הכחשה – האם אותו מוגבל יכול להעיד ועדותו תקפה לכל דבר ועניין, או לא? הבנתי שכן. לא פשוט מבחינתי לתמוך בדבר, אבל מכיוון שהסיעה החליטה שאני אסיר את ההסתייגות שלי, אני מסיר, ועליכם תבוא ברכה.

אני חושב שהחוק הזה בעיקרון הוא חוק טוב, הוא בא להגן בכל המקרים הנוראיים ששמענו לאחרונה. המוגבלות היא לא של המוגבלים, אלא האנשים המוגבלים אלה הפושעים והפוגעים, הם האנשים המוגבלים מבחינת המעשה הבלתי-אנושי שהם עושים נגד אותם קורבנות.

היו"ר קולט אביטל:

תודה רבה. אדוני יושב-ראש הוועדה, האם אתה רוצה להשיב לכל ההסתייגויות? בבקשה. אחריו - סגן השר רביץ.

מיכאל איתן (יו"ר ועדת החוקה, חוק ומשפט):

גברתי היושבת-ראש, חברי הכנסת, אני מאוד מבקש קצת תשומת לב על מנת שנבין את הסוגיה, כי מדובר פה בדברים שהם על חוט השערה מבחינת הוויכוח. חבר הכנסת יולי אדלשטיין, אני מאוד מבקש גם את תשומת לבך.

בהצעת החוק נאמר: "מצא בית-המשפט כי לא ניתן להזהיר עד כאמור בסעיף 2 בחוק לתיקון דיני הראיות (אזהרת עדים וביטול שבועה)" - מדוע לא ניתן להזהיר? - "מחמת שהעד אינו מסוגל, בשל מוגבלותו השכלית, להבין את החובה להגיד אמת" - מה קורה אז? - "רשאי בית-המשפט, אם מצא כי אין בכך כדי לסייע לגילוי האמת" - שבאזהרה הזאת ממילא לא יהיה כדי לסייע לגילוי האמת - "שלא להזהיר עד העומד להעיד בפניו" בתנאי שהעד הזה הוא "אדם עם מוגבלות שכלית".

אתרגם את מה שהחוק אומר. אם מופיע עד בבית-משפט - והוא יכול להיות ובדרך כלל הוא הנפגע, קורבן העבירה, והוא מופיע במשפט של אדם שמואשם בגרימת העבירה, בית-המשפט, כאשר הוא רואה שאדם הוא עם מוגבלות ורמת המוגבלות היא כזאת שהוא לא יכול להבין את משמעות האזהרה, הוא יכול לומר: אשמע את העדות הזאת בלי שהאדם יוזהר. אמרתי את זה קודם, אזהרת העד היא אחת הזכויות של הנאשם, כי הרשעת אדם על סמך עדות של אדם, שבאין סכנה הוא יכול סתם להגיד מה שבא לו,  היא יותר ודאית או יותר אפשרית מהרשעה של אדם כאשר אומרים לעד: תיזהר בעדות, אתה עלול לשלם מחיר אם תעיד עדות שקר.

כאן אנחנו נמצאים במצב ששללו מהנאשם את מנגנון ההגנה על זכויותיו. מצד שני, אנחנו אומרים: כן, אנחנו מוכנים לעשות את זה. אנחנו מוכנים ללכת ולקחת עדות אפילו מאדם עם מוגבלות, משום שבמצבים כאלה, במיוחד בעבירות מין נגד אנשים או נשים עם מוגבלות, התוקף מנצל מצב שאנחנו לא רוצים לתת לו שום יתרון. אנחנו אומרים: נעלה לעדות.

עכשיו מתחיל הוויכוח בין חברי הכנסת, כאשר צריך להכריע בדין מה אנחנו אומרים לשופט. האם אומרים לשופט: מאחר שאתה העלית ושללת כאן מהנאשם את האלמנט הזה של האזהרה, אתה לא יכול להרשיע אך ורק על סמך העדות של האדם עם המוגבלות, כי הוא העיד ללא אזהרה, כי הוא לא מבין את החובה לומר אמת, ועדות כזאת איננה מספקת כשלעצמה להביא לכך שאתה תשלח מישהו לבית-סוהר, כי כאן יכולה להיות טעות ביותר מקרים מאשר במקרים שבהם המעיד עומד תחת אזהרה ומעיד את עדותו. לכן אומרת גישה אחת, שייצג אותה בוועדה חבר הכנסת נסים זאב: אם זה המקרה, על מנת להיות בטוח שאינני מרשיע אדם על לא עוול בכפו רק בגלל טעות, אני דורש סיוע נוסף לאותה עדות של האדם המוגבל בשכלו. סיוע זה תוספת, או עדות נוספת או ראיה חיצונית ממקום אחר שמעידה וקושרת את הנאשם לעדות ולביצוע העבירה.

הוועדה לא קיבלה את הגישה הזאת. הוועדה סברה שאנחנו יכולים להסתפק בפחות מכך על מנת להביא להרשעה. הוועדה אמרה שמספיק אם נמצא עוד משהו, הרבה פחות מסיוע, איזו עובדה שמאשרת שאכן דברים היו, אם זה סימנים על גוף המתלונן, אם זה איזה ראיות שקושרות בעקיפין את הנאשם לזירת האירוע, אם זו אפילו שתיקה של הנאשם. כשאומרים לו: איפה היית ביום זה וזה ובשעה זו וזו? והוא אומר:  אני לא רוצה לדבר - זה כבר מחזק את עדות המתלונן. זו עמדת הוועדה.

חברת הכנסת זהבה גלאון יחד עם חברת הכנסת אתי לבני או בלעדיה - -

זהבה גלאון (מרצ-יחד):

יחד.

מיכאל איתן (יו"ר ועדת החוקה, חוק ומשפט):

- - הרחיקו לכת. הן אומרות: אפילו את המעט הזה לא צריך. אנו סומכות רק על העדות הזאת כפי שמבין אותה השופט. אם השופט התרשם, אף שאין אזהרה ואף שהדברים נאמרו ללא אזהרה, אנחנו מוכנות שהעדות הזאת תוביל להרשעה. אני יכול להבין את הגישה, אבל אני מרגיש שעמדת הוועדה היא יותר מאוזנת. אני מרגיש שבלהט הזה לעזור - ואני שותף לו - לאנשים עם מוגבלויות, כשאנחנו מביאים אותם כבר לבית-המשפט ונותנים להם את כל האפשרויות, דרך העדה בתנאים מיוחדים מאוד ודרך אמצעי עזר, ומונעים מהנאשם לחקור אותם, סביר שאנחנו נבקש שנוסף על העדות של אותו אדם יהיה דבר-מה שיוכל לחזק אותה.

אני חושב שההסתייגות של חבר הכנסת נסים זאב מצד אחד, שדורשת סיוע יותר חזק, ושל חברות הכנסת שאומרות שלא צריך שום סיוע - הדרך הנכונה ללכת בה היא לבקש דבר-מה נוסף.

אני מבקש מחברי הכנסת שלא לקבל את ההסתייגויות לנוסח שהוועדה מציעה. תודה.

היו"ר קולט אביטל:

תודה רבה. סגן השר רביץ, בבקשה.

נסים זאב (ש"ס):

הורדתי את שלי. חשבתי שגם - - -

אתי לבני (שינוי):

לא דיברנו עם חבר הכנסת נסים דהן.

נסים זאב (ש"ס):

עדות של אדם כזה היא יותר מזו של כל אדם אחר, סלחי לי, שהוא בריא בנפשו.

אתי לבני (שינוי):

- - -

היו"ר קולט אביטל:

חברות הכנסת, אפשר בבקשה לשבת? חבר הכנסת איתן. חבר הכנסת בר-און. בבקשה.

סגן שר הרווחה אברהם רביץ:

גברתי היושבת-ראש, חברי הכנסת, ראשית, אני רוצה לתקן את תחילת דבריך, אדוני יושב-ראש הוועדה. גם מבחינת ההלכה יש מקום לעדויות - ואסביר את הפרטים - של שוטה, מה שמוגדר בהלכה, שבדרך כלל עדותו לא מתקבלת. אבל, ראשית, יש "עתים חלים עתים שוטה", וזה מושג הלכתי, אדם שהוא פעמים שוטה אבל פעמים הוא לא שוטה. זה לא אומר שאחד שהוא שוטה, בפרט מוגבלי הנפש, פעם אחת הוא שוטה לכל חייו. אם יש לו זמנים טובים, אפשר לקבל את העדות שלו. אבל, מעבר לכך, יש מדרגה של עדות שנקראת "משיח לפי תומו". מדרגת העדות של "משיח לפי תומו" תופסת בעדויות שפעמים רבות אינן תופסות בהלכה, אבל כ"משיח לפי תומו" זאת אחת העדויות החזקות ביותר שיכולות להיות, והן בדרך כלל אינן זקוקות לחקירה נגדית.

אני רוצה להתייחס להסתייגויות שהציעו חברות הכנסת ולומר שנשמע כאן דבר שהוא טיפה מקומם. אנחנו לא הולכים לעשות כאן צדק ושוויון לאנשים עם מוגבלויות. אנחנו עומדים בהצעת החוק, לפני ההסתייגויות – חבר הכנסת נסים זאב, אני רוצה את האוזן שלך – לפי ההסתייגויות אנחנו עומדים לעשות העדפה בלתי מוגבלת דווקא לעדויות שכולנו מסכימים שיש בהן חולשה מסוימת. זאת אומרת, אנחנו רוצים להעדיף את עדותו של האיש המוגבל בנפשו, בשכלו, על פני עדות של כל אדם רגיל.

הרי מתי עדות של אדם רגיל, שאיננו מוגבל, מתקבלת? זה לא נכון שאנחנו מקבלים כל עדות שמופיעה לפני בית-משפט. העדות מתאמתת רק לאחר חקירה וחקירה נגדית. בלי חקירה נגדית, לעדות של אדם רגיל אין שום ערך. אז מה אנחנו רוצים על-ידי ההסתייגויות? לבוא ולומר שדווקא מכיוון שהאדם הזה הוא מוגבל, הוא מוגבל בשכלו או לקוי בנפשו, דווקא לאיש הזה, בגלל הבעיה - שהיא בעיה, אינני מזלזל, ולכן אני גם משבח את הוועדה שהגיעה לעצם הצעת החוק - אבל לתת לדבר הזה העדפה מבחינת גילוי האמת - והרי אנחנו צריכים להגיע לאמת בבית-משפט - אני חושב שזה ממש לא במקומו.

אני גם רוצה להזהיר את עצמנו. בואו נחשוב לרגע, אומנם אנחנו לא אוהבים את זה, לא אני וגם לא אתה, שאנחנו נסתכל על מה שיגיד הבג"ץ, אבל בכל אופן חייבים להסתכל. תארו לכם שהנאשם ילך לבג"ץ - וניכנס לראש של בג"ץ – ויאמר: רבותי, מאשימים אותי לפי עדות שלא נחקרה, לפי עדות שלא אומתה. כיוון שאנחנו רוצים לסייע בידי המוגבלים, ובעיקר בתקיפות מיניות, שבהן אין אף אחד אחר שם, אז רוצים להאשים אותי? זה היה הבן-דוד שלי בכלל, לא אני הייתי שם.

לכן אני אומר, חברת הכנסת זהבה גלאון, שבעניין הזה אני חושב שזה בגדר של תפסת מרובה לא תפסת. לכן אני מציע שנצביע על החוק הזה ללא ההסתייגויות, ובמיוחד כשחבר הכנסת, הרב נסים זאב, הסכים להסיר את הסתייגותו. אני קורא למציעות להתנדב להסיר את ההצעה שלהן, אבל אם לאו, אני קורא לכולם להצביע בעד החוק כהצעת הוועדה ולהסיר את ההסתייגויות כולן. תודה רבה.

היו"ר קולט אביטל:

תודה רבה. אנחנו עוברים אפוא להצבעה בקריאה שנייה.

אנחנו נצביע עכשיו על שם החוק כהצעת הוועדה.

הצבעה מס' 19

בעד שם החוק – 16
נגד – אין
נמנעים – אין
שם החוק נתקבל.

היו"ר קולט אביטל:

בעד - 16, אין מתנגדים ואין נמנעים. שם החוק נתקבל.

אנחנו עוברים להצבעה על סעיפים 1-16, שעליהם אין הסתייגויות. נא להצביע.

הצבעה מס' 20

בעד סעיפים 1-16 – 19
נגד – אין
נמנעים – אין
סעיפים 1-16 נתקבלו.

היו"ר קולט אביטל:

סעיפים 1-16 כנוסח הוועדה עברו. בעד - 19, אין מתנגדים, אין נמנעים.

אנחנו עוברים להצבעה על ההסתייגויות לסעיף 17. ההסתייגות הראשונה לסעיף קטן (א), הסתייגות חברי הכנסת שריד, חיים אורון, רן כהן וכו'.

מיכאל איתן (יו"ר ועדת החוקה, חוק ומשפט):

הורידו אותן.

היו"ר קולט אביטל:

אתם מסירים? חבר הכנסת בשארה לא היה.

אם כך, אנחנו עוברים להצביע על סעיף 17 כנוסח הוועדה.

הצבעה מס' 21

בעד סעיף 17 – 19
נגד – אין
נמנעים – אין
סעיף 17 נתקבל.

היו"ר קולט אביטל:

19 בעד, אין מתנגדים, אין נמנעים. סעיף 17 עבר כנוסח הוועדה.

אנחנו עוברים להצביע על הסתייגויות לסעיף 18. ההסתייגויות של חברות הכנסת אתי לבני וזהבה גלאון – נא להצביע.

הצבעה מס' 22

בעד ההסתייגות – 7
נגד – 12
נמנעים – 1
ההסתייגות של חברות הכנסת אתי לבני וזהבה גלאון לסעיף 18 לא נתקבלה.

היו"ר קולט אביטל:

בעד - 7, נגד - 12, יש נמנע אחד. אני קובעת שההסתייגות לא עברה.

אנחנו עוברים להצביע על סעיף 18 כנוסח הוועדה. נא להצביע.

הצבעה מס' 23

בעד סעיף 18, כהצעת הוועדה – 20
נגד – אין
נמנעים – אין
סעיף 18, כהצעת הוועדה, נתקבל.

היו"ר קולט אביטל:

בעד - 20, אין מתנגדים ואין נמנעים. סעיף 18 עבר כנוסח הוועדה.

אנחנו עוברים עכשיו להצביע על סעיפים 19-31, כולל.

הצבעה מס' 24

בעד סעיפים 19-31 – 17
נגד –  אין
נמנעים – אין
סעיפים 19-31 נתקבלו.

היו"ר קולט אביטל:

בעד - 17, נגד – אין, אין נמנעים. אני קובעת שסעיפים 19-31 עברו.

אנחנו עוברים להצבעה בקריאה שלישית על כל החוק, כנוסח הוועדה.

הצבעה מס' 25

בעד החוק – 19
נגד – אין
נמנעים – 1
חוק הליכי חקירה והעדה (התאמה לאנשים עם מוגבלות שכלית או נפשית), התשס"ו-2005, נתקבל.

היו"ר קולט אביטל:

בעד - 19, אין מתנגדים, נמנע אחד. אני קובעת שהצעת החוק הליכי חקירה והעדה (התאמה לאנשים עם מוגבלות שכלית או נפשית), התשס"ו-2005, עברה והיא תיכנס לספר החוקים.

בבקשה, אדוני יושב-ראש הוועדה.

מיכאל איתן (יו"ר ועדת החוקה, חוק ומשפט):

גברתי היושבת-ראש, כנסת נכבדה, גרוני ניחר בגלל החוקים הרבים שהבאנו היום למליאה, וזה אחד החשובים שבהם. הושקעו בו עשרות שעות עבודה בוועדה, בהשתתפות חברי הכנסת, יועצים משפטיים, נציגי ארגונים ומומחים מתחומים שונים.

אני רוצה להודות לכל מי שנטלו חלק במאמץ, ובמיוחד ליועצת המשפטית של הוועדה, עורכת-הדין אפרת רוזן, שיושבת כאן ומלווה אותנו מתחילת תהליך החקיקה ועד לרגעים האלה, לעורכת-הדין יפעת רווה ממשרד המשפטים, לעורך-הדין עמי קובו מהסניגוריה הציבורית, לעורכת-הדין דפנה ביינוול מפרקליטות המדינה, לסגן-ניצב נורית זיו מהמשרד לביטחון פנים, לד"ר דבורה הורוביץ ולרינת וייגלר ממשרד הרווחה, לעורכת-הדין נטע דגן ולנעמה לרנר מארגון "בזכות", שנמצאות כאן עכשיו ביציע, ואני מברך אתכן על הפעילות הנחושה והמסירות המבורכת למען העניין הזה ולמען העניין בכלל, לעורכת-הדין שרונה עבר-הדני ממשרד הבריאות, לנציגי ארגון אקי"ם ולצוות הוועדה - מזכירת הוועדה מיכל דיבנר, נטלי שלף, תמי ברנע, והמנהלת המסורה של הוועדה דורית ואג.

לסיום, אחרונים אחרונים חביבים, חברי הכנסת שגם הם נטלו חלק בתהליך החקיקה, אישרו אותה ועשו עוד פעולה חשובה וברוכה, אף שאני לא בטוח שמישהו בציבור ייתן לנו קרדיט על העבודה האפורה והחשובה הזאת. אני חושב שגם לכנסת המושמצת מגיעה תודה רבה בשם כל מי שדאג לקדם את החוק הזה והביא אותו לידי גמר באישור הכנסת. תודה.

היו"ר קולט אביטל:

תודה רבה, ואני רוצה לנצל את ההזדמנות ולהצטרף לכל התודות והברכות לך, אדוני יושב-ראש ועדת החוקה, חוק ומשפט.

שאילתות ותשובות

היו"ר קולט אביטל:

אנחנו עוברים לשאילתות לסגן שר הרווחה. בבקשה, אדוני. שאילתא מס' 3491, של חבר הכנסת דוד טל: עלייה במספר הנערות במצוקה.

חבר הכנסת טל, בוודאי תרצה להקשיב. חבר הכנסת נודלמן, אולי תאפשר לו להקשיב לתשובה על השאילתא שלו. בבקשה.

3491. עלייה במספר הנערות במצוקה

חבר הכנסת דוד טל שאל את שר הרווחה
ביום י"ד בחשוון התשס"ו (16 בנובמבר 2005):

פורסם, כי מנתוני משרדך עולה, כי מספר הנערות הבורחות מבתיהן עלה ב-79% בארבע השנים האחרונות.

רצוני לשאול:

1. כמה נערות במצוקה יש כיום בישראל?

2. מה הן הסיבות לעלייה זו?

3. האם יפעל משרדך לבלימת התופעה, ואם כן – כיצד?

סגן  שר הרווחה אברהם רביץ:

גברתי היושבת-ראש, חברי הכנסת, חבר הכנסת דוד טל, שאילתא בנושא עלייה במספר הנערות במצוקה:

1. לפי נתוני מכון ברוקדייל, יש בישראל כ-30,000 נערות במצוקה. השירות לנערות במצוקה מטפל מינואר 2005 בכ-18,000 נערות במצוקה שהביעו רצון לקבל עזרה משירותי הרווחה.

2.  העלייה המדווחת בשיעור הנערות במצוקה נובעת משיפור האיתור ומעלייה במודעות לפנות לעזרה, בכל המגזרים. חלק מהעלייה בתופעה קשור להיחלשות הסמכות ההורית ובמצבי אלימות במשפחה הגורמים לבריחת נערות מבתיהן.

מאחר שאתה גם צירפת קטע עיתון שמדבר על התופעה בציבור החרדי, אני רוצה לציין שאכן גם בציבור החרדי המודעות הזאת גברה מאוד. בדברים שבעבר לא פנו בהם מסיבות שונות וידועות, לאחרונה יש פנייה, ולכן הנכון הוא שהעלייה הזאת בנתונים איננה קשורה דווקא בעצם התופעה אלא במודעות ובפניות.

3.  משרד הרווחה פועל כדי לצמצם את התופעה על-ידי יצירת מודעות לבעיה ועל-ידי פריסת תוכניות לעזרה לנערות בכל אזורי הארץ. אני רוצה גם לציין לשבח כמה ארגונים וולונטריים שפתחו בפעילות, לרבות פעילות של הוסטלים טיפוליים, הנעשית באופן וולונטרי, ומשרד הרווחה מסייע בידם. אני חושב שזאת פעולה מאוד ברוכה שהארגונים הללו עושים בהתנדבות.

היו"ר קולט אביטל:

תודה רבה. שאלה נוספת.

דוד טל (אחריות לאומית):

אין.

היו"ר קולט אביטל:

תודה רבה. אם כך, שאילתא מס' 3516, של חברת הכנסת אראלה גולן: הטיפול בקשישים עניים - לפרוטוקול.

3516. הטיפול בקשישים עניים

חברת הכנסת אראלה גולן שאלה את שר הרווחה
ביום כ"א בחשוון התשס"ו (23 בנובמבר 2005):

לפי נתוני מרכז המחקר והמידע בכנסת, מדינת ישראל מובילה בעולם במספר הקשישים העניים ביחס לאוכלוסייה, 18% מכלל הקשישים סובלים מהתעללות ורבע מהם מהזנחה.

רצוני לשאול:

1. האם משרדך עורך תוכנית לצמצום התופעה?

2. האם ישונו הסעיפים הנדרשים בתקציב המדינה?

3. האם ממוצה הדין עם מי שמתעללים בקשישים?

תשובת סגן שר הרווחה אברהם רביץ:
(לא נקראה, נמסרה לפרוטוקול)

1. לגבי צמצום העוני אצל קשישים: הדבר תלוי בהגדלת קצבת הזיקנה לרמה הולמת - כמו במדינות המערב - ובחקיקת חוק פנסיה. שירותי הרווחה גם מסייעים להקלת העוני על-ידי עזרה בתחומים רבים - ארוחות חמות, עזרה ביתית, מרכזי-יום, מועדונים ועוד.

2. כן, לפי הצורך. בכל מצב של סיוע קריטי לזקן יימצא התקציב לסיוע, או שהזקן יועבר למסגרת מוגנת.

3.  יש פשיעה נגד קשישים, יש מיצוי הדין עם הפוגעים בקשישים, אך הענישה היא קלה ולא מרתיעה. יש בעיות איתור ודיווח במקרים של התעללות בקשיש במשפחות. ב-2004 דאגו שירותי הרווחה למינוי 1,300 אפוטרופוסים לזקנים, והוגשו 300 תלונות למשטרה על פגיעה בחסרי ישע. בשנת 2004 סגרנו 12 מעונות שהחזיקו קשישים בתנאי הזנחה וסיכון, וכולם הועברו למעונות טובים. אין ספק שצריכים עוד תקציבים וכוח-אדם לשיפור המניעה וההגנה על הקשישים - לחצני מצוקה ועוד.

היו"ר קולט אביטל:

שאילתא מס' 3547, של חברת הכנסת מלי פולישוק-בלוך: התנהלות משרד הרווחה - לפרוטוקול.

3547. התנהלות משרד הרווחה

חברת הכנסת מל פולישוק-בלוך שאלה את שר הרווחה
ביום כ"א בחשוון התשס"ו (23 בנובמבר 2005):

פורסם ב"הארץ" ב-14 בנובמבר 2005, כי מנכ"ל משרד הרווחה פוטר לפני כחודשיים.

היות שראש הממשלה, המחזיק בתיק הרווחה, עסוק בניהול המדינה וסגנו לוקה בבריאותו – רצוני לשאול:

1. כיצד מנוהל משרד הרווחה ללא הדרגים הבכירים?

2. כיצד יטופל העניין?

תשובת סגן שר הרווחה אברהם רביץ:
(לא נקראה, נמסרה לפרוטוקול)

לדאבוני הפרסום בעיתון "הארץ" - ועוד פרסומים - היה מגמתי ומטעם אנשים אחדים שניהלו בעבר את משרד הרווחה וטרם השלימו עם זה שעידן שליטתם תם.

משרד הרווחה מנוהל כראוי לאחר פיטוריו של המנכ"ל לשעבר: למשרד יש חזון ותוכניות עבודה ברורות, במסגרת סדרי העדיפויות שנקבעו.

במשרד 19 ראשי אגפים וראשי מחוזות, ומהם פרשו לגמלאות שלושה מנהלי אגפים - ולא כפי שפורסם. באגפים ספציפיים אלה מונו ממלאי-מקום מקצועיים, כולם אנשי מקצוע מתוך המערכת. בתקופה הקרובה יקוימו מכרזים לתפקידים אלה.

פרטי הסקר של מרכז השלטון המקומי - 15 רשויות - לגבי תת-תקצוב של הרשויות המקומיות לתחום הרווחה: הנתונים נוגעים לשנת 2004, תקופה שבה השר היה חבר הכנסת אורלב. אם מישהו טוען על הזנחת המשרד, מן הראוי לבקש הסברים ממנו.


מסמכים שהונחו על שולחן הכנסת

היו"ר קולט אביטל:

הודעה לסגן המזכיר, בבקשה.

סגן מזכיר הכנסת דוד לב:

ברשות יושבת-ראש הישיבה, הנני מתכבד להודיע, כי הונחה על שולחן הכנסת החלטה בדבר תיקון טעות בחוק המדיניות הכלכלית לשנת הכספים 2004 (תיקוני חקיקה) (תיקון), התשס"ד-2004. תודה.


הצעת חוק צער בעלי-חיים (הגנה על בעלי-חיים) (תיקון מס' 4) (איסור נטישה), התשס"ו-2005;
הצעת חוק צער בעלי-חיים (הגנה על בעלי-חיים) (תיקון מס' 5) (איסור על סירוב או על מתן עדיפות במסירת בעלי-חיים), התשס"ו-2005
[רשומות (הצעות חוק, חוב' כ/103).]
(קריאה ראשונה)

היו"ר קולט אביטל:

אנחנו עוברים לסעיף הבא בסדר-היום. אנחנו דנים בשתי הצעות חוק בצורה משולבת - הצעת חוק צער בעלי-חיים (הגנה על בעלי-חיים) (תיקון מס' 4) (איסור נטישה), התשס"ו-2005, של חבר הכנסת יולי אדלשטיין, ולאחר מכן הצעה של חבר הכנסת יחיאל חזן. בבקשה, חבר הכנסת אדלשטיין.

יולי-יואל אדלשטיין (הליכוד):

תודה.

גברתי היושבת-ראש, חברי חברי הכנסת, מדובר בהצעת חוק שעברה בקריאה טרומית פה-אחד במליאה, נדונה בוועדת החינוך, התרבות והספורט, שבה נדון בדרך כלל חוק צער בעלי-חיים, והוכנה לקריאה ראשונה. אני מתכבד להביא אותה בפני חברי הכנסת.

בחוק צער בעלי-חיים יש כל מיני סעיפים המגינים על חיות, אך אין, לא היה עד התיקון שהצעתי, איסור מפורש של נטישת בעלי-חיים. אני לא חושב שאני צריך להרבות במלים, גברתי היושבת-ראש, למה חשוב לקבוע איסור כזה ואפילו עונש למי שמפגין חוסר אחריות וחוסר חמלה כלפי חיות ונוטש אותן. אני רק רוצה לציין כאן עובדה. לפני שנה, כשחשבתי על הצעה כזאת, היו כמה תקיפות של ילדים ועוברי אורח על-ידי כלבים מסוכנים. התברר חיש מהר שבחלק מן המקרים, איך נגיד את זה בצורה פשוטה? לא בדיוק הכלב היה אשם, אלא אותם בעלים שנטשו, התעללו, העבירו לרשות אדם שלישי ללא כל אחריות וכן הלאה.

לכן אנחנו מציעים לקבוע אחריות על מי שמחזיק בחיות - כלבים, חתולים וכל חיית מחמד אחרת - ואם הם נטשו ולא ניסו להעביר לארגון שאוסף חיות חסרות בית, וכן הלאה, לקבוע עונשים. אנחנו מציעים גם, שאם נטש הבעלים כלב, חתול או מה שזה לא יהיה, ארגון וולונטרי שאסף את החיה הנטושה והחזיק וטיפל והאכיל, יוכל לתבוע את ההוצאות.

אני כאן, כמין פרקליט של השטן, גם אגיד מה היו הטיעונים שהעלו כנגד ההצעה הזאת. קודם כול, אמרו שזה אולי ירתיע אנשים מלבוא ולאמץ חיות. אני רוצה לומר כאן בצורה שלא משתמעת לשתי פנים - וזאת גם עמדת הארגונים שמטפלים בנושא הזה: מי שבא בחודש מאי עם הילד ל"צער בעלי-חיים" או ל"תנו לחיות לחיות" או לכל ארגון אחר, ולפי בקשת הילד לוקח את הכלב כשהוא יודע שבאוגוסט נוסעים לחופשה ואת הכלב יזרקו לרחוב, אז עדיף שלא יבוא מלכתחילה. עדיף שתהיה אחריות בתחום הזה.

נקודה אחרונה - דיברו על כך גם נציגי הממשלה, גם נציגי הארגונים, שצריך איזה פתרון קצה. לא יכול להיות מצב שהארגונים הוולונטריים או החצי-וולונטריים האלה, לפעמים וולונטריים, לפעמים עירוניים, יהיו חייבים לקבל, אחרת הבעלים מקבלים עונש פלילי, ואין להם בעצם פתרון לכל החיות. אז כאן אנחנו, בעצה טובה של יושב-ראש הוועדה, אברהם פורז, שמטפל כידוע לא מעט בנושא הזה - אנחנו נציע את דחיית כניסת הצעת החוק לתוקף, על מנת שהממשלה, שנציגיה מודעים לכך, משרד החקלאות, המשרד לאיכות הסביבה, יוכלו להיערך לכניסת החוק הזה לתוקפו.

אני מבקש מכל חברי הכנסת לתמוך בהצעת חוק זאת. תודה רבה.

היו"ר גילה פינקלשטיין:

תודה רבה לחבר הכנסת יולי אדלשטיין. אני מבקשת להזמין את חבר הכנסת יחיאל חזן, בבקשה.

יחיאל חזן (הליכוד):

גברתי היושבת-ראש, מדובר בהצעת חוק שעברה בקריאה טרומית, הצעת חוק צער בעלי-חיים (הגנה על בעלי-חיים) - תיקון של איסור אפליה במכירת בעלי-חיים ובמסירתם. אני יזמתי את הצעת החוק על מנת להציל בעל-חיים ממיתה מיותרת.

היו פרסומים בעניין בכלי התקשורת. אגודות שעוסקות בטיפול ובמכירה של בעלי-חיים, לפעמים מגבילות מכירת בעלי-חיים לתושבי אותו אזור בלבד. זאת אומרת, אם תושב תל-אביב ניגש בעיר שלו כדי לקבל בעל-חיים מאגודת "צער בעלי-חיים", הוא יכול לקבלו; אבל אם הוא תושב חיפה או תושב אזור אחר, הם לא נותנים לו את בעל-החיים, וכתוצאה מכך, כיוון שאין מי שבא לקבל את בעל-החיים, ממיתים אותו.

לפיכך, מטרת הצעת החוק שהגשתי היא ראשית אנושית ומוסרית. לא ייתכן שבמדינה מתוקנת בעלי-חיים יוצאו להורג אף שיש מי שמוכן לאמצם, רק בגלל מגבלה של אזור מגורים מסוים.

אני מבקש מחברי הכנסת לתמוך בהצעה. תודה.

היו"ר גילה פינקלשטיין:

תודה רבה לחבר הכנסת יחיאל חזן. לפנינו רשימת דוברים. ראשון הדוברים, חבר הכנסת מאיר פרוש - לא נמצא. חבר הכנסת מוחמד ברכה - אינו נוכח. חבר הכנסת עסאם מח'ול - לא נמצא. חבר הכנסת אחמד טיבי - לא נמצא. חבר הכנסת דני יתום - אינו נמצא. חבר הכנסת יעקב מרגי - לא נמצא. חבר הכנסת בני אלון, בבקשה.

בנימין אלון (האיחוד הלאומי - ישראל ביתנו):

גברתי היושבת-ראש, כנסת נכבדה, הצעות החוק של חברי חבר הכנסת יחיאל חזן וחבר הכנסת יולי אדלשטיין, שתי הצעות החוק, נוגעות באמת בעניין צער בעלי-חיים, שאנחנו יודעים שהוא מן התורה. כלומר, איסור צער בעלי-חיים הוא איסור מן התורה. אומנם ניתן לפי ההלכה להשתמש בבעלי-חיים לצורך האדם, לשאת משאות על חמור, אבל מרגע שהחמור קורס ויש עניין של עזוב תעזוב עמו, צריך גם להקפיד על צערו של החמור, וכך גם בכל מיני הלכות שחוזרות על עצמן, שמנסות לתחם את התחום בין המותר והאסור, ולתת את היחס הרציני והמחמיר של התורה לאיסור צער בעלי-חיים.

לכן, גם דברים ששייכים אולי לחברה שלנו ולא היו שייכים לחברות קדומות, כמו כלב בבית - אני לא יודע אם התופעה היתה קיימת בזמן האמוראים שלנו - זה ודאי שייך לאותה מסגרת של הלכה. לא יכול להיות שתזניח חיה משום שאתה צריך לעבור דירה ולא תמצא לה פתרון, או תזניח אותה מאיזו סיבה שהיא, ותיתן לה לשוטט בצורה כזאת שתגרום לה צער. אתה מצווה, יש אפילו דין, ובזה אסיים, אבל אפשר להרחיב בדוגמאות כמה הגמרא וההלכה מתייחסות לחומרה הזאת. אחד הדברים הידועים הוא, חבר הכנסת אדלשטיין, שההלכה אומרת, שבשבת, לפני שאתה ניגש לאכול, תוודא שיש אוכל לחיות שסמוכות עליך ונשענות עליך; אחרת אתה לא ניגש לאכול בשבת.

יולי-יואל אדלשטיין (הליכוד):

חבר הכנסת אלון, זאת ההלכה האהובה ביותר על החתול שלי, הוא מזכיר לי כל בוקר.

בנימין אלון (האיחוד הלאומי - ישראל ביתנו):

אז יכול להיות, אני אומר שוב, שבימי הגמרא חשבו שתהיה איש פרקטי ותחזיק איזה כבש לצמר ועז לחלב, ולא תבזבז את זמנך על חתול וכלב, אבל ההלכה היא אותה הלכה, ואני חושב שהחוקים השניים ראויים לקידום, ואם ירצה השם, נזכה באמת להיות בני-אדם אחד לשני וגם בני-אדם ביחס לחיות.

היו"ר גילה פינקלשטיין:

תודה רבה לחבר הכנסת בני אלון. חברת הכנסת אתי לבני - אינה נמצאת. חבר הכנסת נסים זאב, בבקשה. אחריו - אחרון הדוברים, חבר הכנסת עבד-אלמאלכ דהאמשה.

נסים זאב (ש"ס):

היושבת-ראש, חברי חברי הכנסת, כולנו בוודאי מצווים על צער בעלי-חיים. אבל אני רוצה לספר סיפור קטן. אני לעולם לא מספר סיפורים, אבל אני חושש ממצב שיש פה איזה מין חמלת יתר, אולי, שאנחנו עלולים למצוא את עצמנו מחר, שכשמישהו ירכב על חמור הוא יואשם בצער בעלי-חיים.

יש איזה סיפור שהבן והאב הלכו עם החמור, והבן היה רוכב על החמור. האב נתן לבן לרכוב על החמור, משום שהוא ילד קטן, בנו הקטן. עבר מישהו בדרך ואמר לבן: איך אתה לא מתבייש? אביך הולך ברגל ואתה יושב, רוכב על החמור? ירד הבן ונתן לאב לרכוב על החמור. פגש אותו אחר ואמר: האב יושב על החמור והבן הולך ברגל? לכן, הרכיב האב גם את הבן על החמור, ורכבו שניהם על החמור. בא לאחר מכן מישהו נוסף ואמר: אתם שניים רוכבים על החמור? החמור בצער גדול. אז מה הם עשו? שניהם הרימו את החמור והתחילו לשאת אותו.

בסוף אנחנו ניתן כל כך הרבה כבוד לחמורים - בסופו של דבר, צער בעלי-חיים, צריך להבין שיש מגבלות ויש ההלכה שמחייבת. ואני בדיוק רוצה להתייחס, מה יקרה אם  הכלב, הכלבה,  החתולה של אדם ברחה לו - לפורז יש כמה חתולים בבית, למשל. חבר הכנסת פורז, אם תברח לו מחר חתולה, מה יקרה?

קולט אביטל (העבודה - מימד - עם אחד):

אז תהיה לו חתולה אחת פחות.

נסים זאב (ש"ס):

הוא יואשם מחר באיזו עבירה? וגם הוא עלול למצוא את עצמו במאסר והוא צריך להוכיח את חפותו בבית-המשפט, שהחתולה ברחה והוא לא נטש אותה. רבותי, אני חושב שלקראת הקריאה השנייה והשלישית צריך לתת את הדעת על העניין הזה, ולא צריכים להגזים, שמי שהיה לו בעל-חיים בבית וננטש, סימן שהוא באמת התכוון לכך או ביצע את זה מחמת מחדל או מחמת כוונה זדונית.

היו"ר גילה פינקלשטיין:

תודה רבה לחבר הכנסת נסים זאב. אחרון הדוברים, חבר הכנסת עבד-אלמאלכ דהאמשה, בבקשה.

עבד-אלמאלכ דהאמשה (רע"ם):

גברתי היושבת-ראש, חברי חברי הכנסת, הצעת החוק היא טובה, ללא ספק. אני חושב שכל אדם עם מוסר, אפילו אם הוא לא כל כך שומר על מצוות, על דת, על ציוויי אלוהים, ימצא אותה חיובית ונכונה. בהזדמנות זו אני אומר מה השקפת דת האסלאם, שיש לי הכבוד להשתייך אליה, בעניינים האלה, כאשר קבעה את האיסור של עינוי בעלי-חיים או אי-התחשבות בבעלי-חיים, עוד  מימים ימימה. עוד לפני הסיפור על המקרה המסוים שאני אביא אני רוצה להוסיף, שכפי שאני מבין את זה, כפי שגם בני-סמכא מבינים את זה, הקדושה היא לא רק של חיי אדם באשר הם. יש קדושה גם לבעלי-חיים באשר הם, ואפילו לצמח.

ולכן, המצווה היתה לצבאות המוסלמים, מהנביא ומהח'ליפים שבאו אחריו, שלא לנגוע באיש שאיננו לוחם - לא בזקן, לא באשה, לא בתינוק, לא באנשים שהלכו לבתי-התפילה שלהם, גם לא לנגוע בבעלי-חיים, אלא אם כן לצורכי מאכל, בצורה נכונה, וגם לא לגדוע עץ ולא לנגוע גם בצמח.

הסיפור שרציתי להביא הוא שהנביא פסק, שאשה שהיתה במעמד צדיקה תלך לגיהינום כי היא כלאה חתולה - כלאה אותה ממש, לא נתנה לה לא לאכול ולא לשתות, עד שהחתולה מתה. הנביא פסק שהיא תלך לגיהינום. לא משנה מה - כל הטוב שהיא עשתה, על החטא הזה היא חייבת גיהינום.

ברשותך, גברתי, אני אומר כמה דברים בשפה הערבית.

(נושא דברים בשפה הערבית; להלן תרגומם לעברית:

בשם האל הרחמן והרחום. צופי היקרים בכל מקום, הצעת החוק שאנו דנים בה מדברת על עונשים, מניעת כל סוג של התנכלות לחיות, וכן על הצורך להתייחס לחיות ברוך ובעדינות, בלי להציק או לפגוע בהן.

אמרתי שהאסלאם - והשבח לאל שנפל בחלקי הכבוד להשתייך לדת זו - אני יודע שהאסלאם נותן חסינות, ואוסר לפגוע, לא רק באדם ובחייו, כי אם אוסר גם להרוג חיות, אפילו כשיש תירוץ הגיוני או נכבד לכך. יש אפילו סנקציה על עקירת עצים וצמחים, ואין לפגוע בהם.

הזכרתי בדברי את סיפור האשה, שיום אחד באו אל שליח האל, תפילת האל עליו וברכתו לשלום, ואמרו לו שפלונית כלאה חתולה, ולא האכילה אותה, או הניחה לה לאכול מעשבי האדמה, והוא אמר: היא חייבת באש גיהינום, למרות כל הטוב שעשתה, פולחן הבורא שקיימה והתפילות שהתפללה. זה ממחיש באופן ברור את נקודת המבט של האסלאם המונותיאיסטי ביחס לחיים באשר הם - חיי האדם, או חיי החיה, ואפילו חיי הצמחים. תודה רבה, גברתי.)

היו"ר גילה פינקלשטיין:

תודה רבה לחבר הכנסת דהאמשה. אני מבקשת לשבת.

אנחנו עוברים להצבעה.

הצבעה מס' 26

בעד ההצעה להעביר את הצעת החוק לוועדה - 11
נגד - אין
נמנעים - אין
ההצעה להעביר את הצעת חוק צער בעלי-חיים (הגנה על בעלי-חיים) (תיקון מס' 4) (איסור נטישה), התשס"ו-2005, לוועדת החינוך, התרבות והספורט נתקבלה.

היו"ר גילה פינקלשטיין:

בעד - 11 חברי הכנסת, אין נמנעים, אין מתנגדים. ההצעה תועבר לוועדת החינוך, התרבות והספורט להכנה לקריאה שנייה ושלישית.

אנחנו עוברים להצעת החוק של חבר הכנסת יחיאל חזן - הצעת חוק צער בעלי-חיים (הגנה  על בעלי-חיים) (תיקון מס' 5) (איסור על סירוב או על מתן עדיפות במסירת בעלי-חיים), התשס"ו-2005. נא להצביע.

הצבעה מס' 27

בעד ההצעה להעביר את הצעת החוק לוועדה - 11
נגד - אין
נמנעים - אין
ההצעה להעביר את הצעת חוק צער בעלי-חיים (הגנה  על בעלי-חיים) (תיקון מס' 5) (איסור על סירוב או על מתן עדיפות במסירת בעלי-חיים), התשס"ו-2005, לוועדת החינוך, התרבות והספורט נתקבלה.

היו"ר גילה פינקלשטיין:

בעד - 11 חברי הכנסת, אין מתנגדים ואין נמנעים. ההצעה תועבר לוועדת החינוך להכנה לקריאה שנייה ושלישית.


הצעת חוק הרשות לפיתוח ולקידום התרבות, התיירות וקשרי החוץ של ירושלים, התשס"ו-2005
[רשומות (הצעות חוק, חוב' כ/104).]
(קריאה ראשונה)

היו"ר גילה פינקלשטיין:

אנחנו עוברים לחוק הבא: הצעת חוק הרשות לפיתוח ולקידום התרבות, התיירות וקשרי החוץ של ירושלים, התשס"ו-2005, קריאה ראשונה. יציג את הצעת החוק חבר הכנסת רוני בר-און. בבקשה.

רוני בר-און (אחריות לאומית):

תודה רבה.

גברתי היושבת-ראש, חברי חברי הכנסת, הצעת החוק שאני מביא היום בפני הבית לקריאה ראשונה נועדה לפתור בעיה כאובה של העיר ירושלים.

לירושלים, ככל הידוע, מעמד לאומי ובין-לאומי המחייב התייחסות ומעורבות מתמדת של הרשויות למען הפיתוח התרבותי והכלכלי. חוק הרשות לפיתוח ירושלים, החוק הקודם, משנת 1988, נתן מענה על הצורך בפתרון כלכלי-תשתיתי של העיר. מאז פעלה הרשות לפיתוח ירושלים, שהוקמה מכוח החוק האמור, למען פיתוח התשתיות הפיזיות והכלכליות, לרבות הקמת מפעלים עתירי ידע, סלילה של מערכות כבישים, פיתוח מרחבים ציבוריים, תכנון עירוני מתקדם, ועוד ועוד.

העושר התרבותי והרוחני של ירושלים הוא הנכס העיקרי של העיר הזאת מדורי דורות. בשנים האחרונות, האירועים שליוו את העיר חידדו את הצורך בתכנון נבון, בהשקעה ממוקדת ובניהול מבוקר של מפעלי התרבות על כל ההיבטים שלהם.

בהצעת החוק שאנחנו מביאים כאן היום אנחנו מציעים כי לצד הרשות לפיתוח ירושלים – זו שעוסקת בפיתוח תשתיות פיזיות וכלכליות - נקים רשות נוספת, שתעסוק בפיתוח ובקידום התשתיות התרבותיות והרוחניות של העיר, לרבות בתחומי התיירות וקשרי החוץ.

כל, או למעשה רוב הוראות החוק, מהבחינה הטכנית של המועצה, של המינהלת, של היושב-ראש, של כל התנאים שקשורים לתפעול הרשות, הועתקו למעשה מהוראות חוק הרשות לפיתוח ירושלים. תחום התרבות יהיה התחום המרכזי בתחומי פעילותה של הרשות המוצעת, וכך נבקש להדגיש את ייחודה של ירושלים כעיר קוסמופוליטית, המגלמת אלפי שנות תרבות ומסורת.

אנחנו מציעים, בהקשר זה, כי לרשות המוצעת יהיה תפקיד בחיזוק ובפיתוח המוסדות השונים השוכנים בירושלים, כמו "יד ושם", מוזיאון ישראל, יד יצחק בן-צבי, מרכז מורשת בגין, בית-הכנסת הגדול ועוד ועוד. בתחום התיירות תוכל הרשות לפעול לשם תכנון, הקמה והפעלה של שירותי התיירות בעיר כדי לעודד תיירות נכנסת, וכן, ובעיקר - לעסוק בתיאום בין כל הגורמים המעורבים בטיפול בתיירות  הנכנסת, המקומית והזרה. כמו כן, באמצעות הקמת מערך מקצועי משוכלל של קשרי חוץ ניתן יהיה לחזק את מעמדה הבין-לאומי הייחודי של העיר ולקדם את הגשמת הפוטנציאל הרב שלה בתחום תיירות החוץ.

להערכת משרד האוצר, העלות התקציבית של הצעת החוק היא כ-20 מיליון שקלים חדשים בשנה. ועדת החינוך בדקה את הטענה וקבעה כי העלות התקציבית של הצעת החוק אינה עולה על 5 מיליוני שקלים בשנה, ולכן לא דרוש רוב של 61 חברי הכנסת להעברתה.

בהזדמנות הזאת אני מבקש להודות לחברים שהשתתפו בעבודת הוועדה, ליושב-ראש הוועדה, לחברתי חברת הכנסת קולט אביטל, סגנית היושב-ראש, שהרגישות שלה לצרכיה התרבותיים והרוחניים של העיר הזאת היא מן המפורסמות, שעזרה גם לפורום למען ירושלים בפתרונות אד-הוק של מערכות התרבות בירושלים. אנחנו  מבקשים ליצור פה פתרון כולל, פתרון מערכתי, ולא בגדר תחבושות לרגע. תודה מיוחדת אני מבקש לייחד לממלא-מקום ראש העיר ירושלים, חברי יגאל עמדי, שהיה מיוזמי החוק הזה, ועל כך יעמוד על הברכה.

אני מבקש לאשר את הצעת החוק, ואני מודה לכם מראש על כך.

היו"ר גילה פינקלשטיין:

תודה לחבר הכנסת  רוני בר-און. לפנינו רשימת דוברים. ראשון הדוברים, חבר הכנסת עבד-אלמאלכ דהאמשה, בבקשה. אחריו - חברת הכנסת קולט אביטל. אחרון הדוברים - חבר הכנסת נסים זאב.

עבד-אלמאלכ דהאמשה (רע"ם):

גברתי היושבת-ראש, חברי חברי הכנסת, לכאורה, הצעת חוק תמימה, טובה, שרוצה  להעשיר את מוסדות התרבות וכן הלאה. מהבחינה הזאת, אין לי שום בעיה. אלא מאי? אנחנו יודעים מה זה ירושלים, מה זה אל-קודס אל-שריף, יותר נכון. אנחנו יודעים את עמדת ממשלת ישראל לגבי העיר הזאת. לגבי – ירושלים היא עיר כבושה, והיא עיר הקדושה, שבה שוכנים המסגדים הגדולים ביותר והקדושים ביותר בארץ הזאת. והיא עשירת תרבות - אכן אני מסכים אתך, חבר הכנסת בר-און. אלפי שנים. והיא עשירה בכל הדברים החיוביים שאתה מונה, ועוד יותר מזה. הבעיה היא שממשלת ישראל רואה בה עיר שלה. היא ממדרת את הפלסטינים, תושבי העיר, היא מתעלמת מכך שכל העולם אינו מסכים לסיפוחה של העיר וכל העולם אומר שהיא עיר כבושה.

אני מתפלא – גם לאחר המפץ הגדול, יש איזו התפכחות עכשיו, יש איזו שפיות, איזו הליכה לפתרון. אני אומר כאן ועכשיו, לא יהיה פתרון קבע ולא יהיה שלום בארץ הזאת כל עוד המקומות הקדושים והעיר העתיקה לא יוחזרו לבעליהם החוקיים, לעם הפלסטיני, שהיא בירתו מימים ימימה ותמשיך להיות כך.

לכן, חבר הכנסת בר-און, לא אוכל לתמוך בהצעה.

רק היום, במקום לחפש את הדברים המשותפים, הדברים שתורמים לדו-קיום, לשלום, רק היום ניסה - לא בטוח שהוא הצליח, יכול להיות שהוא לא הצליח - השר לביטחון פנים למנוע קיום בחירות מוקדמות ברשות הפלסטינית. הרי יש בחירות למועצה המחוקקת הפלסטינית, לפרלמנט הפלסטיני, ועכשיו יש מה שנקרא פריימריס בירושלים. ממשלת ישראל, באמצעות השר לביטחון פנים, אמרה: תוכלו להציב את הקלפיות סביב העיר העתיקה, אבל לא בתוך העיר העתיקה. למה? ממתי אסור לפלסטינים לקיים את הבחירות שלהם בעיר שלהם, בשכונות שלהם, במקומות הקדושים שלהם? כל עוד זו המדיניות וזה הכיוון, אני חושב שממשלת ישראל הולכת בדרך שלעולם לא תביא לא שקט, לא דו-קיום, לא פתרון ולא שלום, וודאי גם לא ביטחון.

הייתי מציע שנראה בעיר הזאת - -

מיכאל גורלובסקי (הליכוד):

ותמשיכו לרצוח אותנו.

עבד-אלמאלכ דהאמשה (רע"ם):

- -  עיר קדושה, עיר עשירה, עיר תרבות, אבל אף אחד לא יגיד "כולה שלי". העיר הזאת היא יותר עצומה ויותר גדולה משתוכל ממשלת ישראל לבלוע. מי שינסה לבלוע את העיר הקדושה הזאת, יתפוצץ גרונו. אי-אפשר לבלוע אותה, לא תיבלע. צריך לחזור לשפיות ולמצוא את הדרך. אני לא אומר שלעם היהודי אין נגיעה בירושלים, יש לו נגיעה. אין לי בעיה עם זה. אבל אסור שהנגיעה הזאת תהיה על דרך של "כולה שלי". חייבים למצוא את הדרך – ואפשר למצוא את הדרך - שהעיר הקדושה של הפלסטינים תמשיך להיות עירם ובירתם, אבל הנגיעה של היהודים לעיר, של ממשלת ישראל לעיר גם לא תקופח. איך לעשות את זה? כשיש רצון טוב ויש אחראים משני הצדדים שרוצים להגיע לפתרון, הדרך תימצא. תודה רבה, גברתי.

היו"ר גילה פינקלשטיין:

תודה רבה לחבר הכנסת דהאמשה. חברת הכנסת קולט אביטל, בבקשה. אחריה – חבר הכנסת עסאם מח'ול. אחרון הדוברים – חבר הכנסת נסים זאב.

קולט אביטל (העבודה - מימד - עם אחד):

גברתי היושבת-ראש, חברי חברי הכנסת, אני רוצה לברך את מציע החוק, את חבר הכנסת רוני בר-און. אני חושבת שהוא עשה דבר חשוב, ראוי. כמי שעוקבת אחרי מה שקורה בעיר הזאת, שלגביה אין חילוקי דעות, לפחות בינינו, בנושא הזה, אני רוצה להגיד שזו עיר שהיא בירתה של ישראל, וזאת עיר מוזנחת, זאת עיר שאף-על-פי שעבר חוק-יסוד: ירושלים לא משקיעים בה את האמצעים הדרושים. אם אנחנו לא נשקיע ולא ניכנס להילוכים גבוהים בתחומי התרבות, כי אז גם מה שנותר -  הרי יש פה פרדוקס, זאת עיר בעלת אוצרות עולמיים, אונסק"ו באה הנה מדי פעם כדי לראות את האוצרות האלה, ואנחנו אלה שלא משקיעים בעיר הזאת.

אם אנחנו רוצים שהעיר הזאת תישאר עיר הבירה של ישראל, אם אנחנו רוצים לחזק אותה כעיר בירה של ישראל, אנחנו לא יכולים להרשות לעצמנו לחיות בדרך של טלאי על גבי טלאי, בבקשת טובות מהממשלה באמצעות תקנה זו או אחרת.

אני רוצה להוסיף עוד משהו ולענות בכך לחבר הכנסת דהאמשה. חבר הכנסת דהאמשה, היה פעם ראש עיר בירושלים, שכולנו זוכרים אותו לטובה, טדי קולק. בשל העובדה שכולנו הכרנו בכך שירושלים היא בירת ישראל, אבל היא גם עיר אוניברסלית, הושקעו משאבים, הושקעו כספים בכל המוסדות, גם ישראליים, גם פלסטיניים - גם יהודים, גם נוצרים, גם מוסלמים. אם אנחנו רוצים להמשיך להיות אלה שמובילים את ירושלים, אם אנחנו רוצים שהיא תהיה ראויה להיקרא בירת ישראל, זו צריכה להיות עיר פתוחה, והמענקים של אותה רשות צריכים בהחלט לענות על כל הצרכים. אני בטוחה שבדיוק לכך התכוון גם חבר הכנסת בר-און.

אנחנו לא יכולים להרשות לעצמנו להפסיד את העיר הזאת לטובת תל-אביב או כל עיר אחרת, כאשר כל מי שמדבר על תרבות בורח מירושלים ונוסע לו לתל-אביב או למקומות אחרים.

לכן, אני מבקשת להצטרף ליוזמים ואני רוצה לברך את היוזם. אני מבקשת שכולנו נצביע בעד. תודה רבה.

היו"ר גילה פינקלשטיין:

תודה רבה לחברת הכנסת קולט אביטל. חבר הכנסת עסאם מח'ול, בבקשה. אחריו – חבר הכנסת נסים זאב. יסכם את הדיון חבר הכנסת יורי שטרן.

עסאם מח'ול (חד"ש-תע"ל):

גברתי היושבת-ראש, חברי הכנסת, אין בעיה עם פיתוח התרבות בכלל ואין בעיה עם פיתוח תרבות לכל אזרחי ירושלים. ירושלים היא עיר רב-תרבותית, עיר תרבות לפני שהיתה בירת מדינת ישראל, ותמשיך להיות עיר תרבות כאשר יתקיימו בה שתי בירות – בירה למדינת ישראל בחלק המערבי של העיר ובירה למדינת פלסטין במזרח-ירושלים, בעיר הכבושה.

אני חושב שצדק חבר הכנסת דהאמשה כשאמר שעל פניו החוק נראה סביר וכולם יכולים להסכים אתו, אבל הוא ממוקש, יש בו הרבה מוקשים. זה מעצם המציאות שבה חלק הארי של העיר הזאת הוא שטח כבוש, ועדיין מדינת ישראל וממשלות ישראל מתעקשות להמשיך בכיבוש הזה.

אני חושב שאנחנו צריכים לשאול את השאלה, מהו המאזן התרבותי והבלתי-תרבותי במה שקורה בירושלים היום. אני בעד פיתוח מוסדות תרבות, אבל אני לא יכול לשמוע דיבורים על פיתוח מוסדות תרבות כאשר אחד מסמלי התרבות בעיר ירושלים, ה"אוריינט האוס" למשל, אטום. איך אפשר? מסיבות פוליטיות, אבל הרי אנחנו מדברים עכשיו על תרבות, ולכן הייתי צריך לשמוע שיש הצעה לפתוח אותו ולהפוך אותו למרכז תרבות שמייצג את התרבות של העיר הזאת, את ההיסטוריה של העיר הזאת, את העמים שחיים בעיר הזאת. לכן, אני בספק.

אני שואל, מה יש לתרבות ולחומת ההפרדה – לגדר ההפרדה - שמבתרת את העיר המאוחדת הזאת? איך אפשר? מישהו עבר וראה איך הגדר הזאת מחסלת את העיר הזאת, מבתרת אותה, מוציאה לה את המעיים, ואחר כך מדברים על מושגי תרבות?

היום דיברתי על עמדת ממשלת ישראל שלא מכירה ומנסה לסחוט את הפטריארך היווני-אורתודוקסי שנבחר, מונה, על-ידי הכנסייה שלו. היא רוצה לסחוט אותו, היא לא תכיר בו, לא תיתן לו גושפנקה אם הוא לא יחתום על עסקאות נדל"ן עם עמותות של כובשים ושל מתנחלים למיניהם. מה זה?

הייתי חושב שאני יכול להגיע להסכמה עם חבר הכנסת בר-און אילו עמד כאן ואמר שההתנהלות, ההתפתחות, ההתנהגות האנטי-תרבותית של הכובשים בעיר הזאת תיפסק כחלק מיצירת תהליך של תרבותיזציה של העיר הזאת. אני חושב שהפה אומר דבר אחד והידיים עושות דברים איומים, אנטי-תרבותיים. לכן החוק הזה ימשיך להיות חוק שמחפה על מתקפה של כיבוש ושל ייהוד בעיר הזאת, גם של שכונות שאינן שכונות יהודיות. אני חושב שזאת עיר  רב-תרבותית ויש בה מקום נכבד לתרבות היהודית, אבל יש בה גם מקום נכבד לתרבות המוסלמית ולתרבות הנוצרית, אשר אותן צריך לבטא אחרת.

היו"ר גילה פינקלשטיין:

תודה רבה לחבר הכנסת עסאם מח'ול. חבר הכנסת נסים זאב, בבקשה. אחרון הדוברים הוא חבר הכנסת יורי שטרן.

נסים זאב (ש"ס):

גברתי היושבת בראש, כנסת נכבדה, אני חייב לומר שאני פשוט לא מבין איזו בשורה יש בחוק הזה. יש רשות שאני הייתי גם חבר בה, יש חברת "מוריה", שהיא אחראית. עיריית ירושלים באה ואמרה, אני לא יכולה לעמוד בכל נושא הפיתוח של העיר הזאת, נקים רשות. וזה עומד מול משרד התחבורה, משרד השיכון, תלוי באילו פרויקטים אנחנו מדברים. פה מביאים הצעת חוק נוספת. הצעת החוק באה להקים עוד רשות, לקידום התרבות, התיירות וקשרי החוץ של ירושלים. אני חושב שיש פה איזה מהלך שרוצים לתפור איזה ג'וב למישהו. מישהו יגיד לי מי המועמד לראש הרשות? הלוא ברור שמביאים את הצעת החוק כדי שמחר אותו אחד שחשבו עליו, הוא יהיה יושב-ראש הרשות. לי אין ספק.

עסאם מח'ול (חד"ש-תע"ל):

שיזכירו אותו.

נסים זאב (ש"ס):

והקשר בין חברי יגאל עמדי, חבר עיריית ירושלים, סגן ראש העיר – שאני מכיר אותו היטב, ואני מכבד אותו – לבין רוני בר-און זה פשוט, הקשר ביניהם הוא ברור. אז הוא מברך את יגאל עמדי על עבודתו שם, ואני לא יודע למי תופרים עכשיו את הג'וב הזה. אני חייב לומר את זה - -

יורי שטרן (האיחוד הלאומי - ישראל ביתנו):

- - -

נסים זאב (ש"ס):

- - כי מה שעשה ראש הממשלה במועצות הדתיות - הוא פירק את המועצות הדתיות, הוא בא ואמר: אנחנו חייבים לצמצם את המנגנונים, יש שחיתויות במועצות הדתיות, ולא פחות ולא יותר, ראש הממשלה מאמץ את כל מה שעמרי שרון מחליט. הוא המחליט, הוא הקובע. ראש הממשלה רק חותם. אנשים אפילו לא יודעים למה הנחיתו עליהם להיות חברי מועצות דתיות. מה להם – מה לגנן, מה לירקן, מה לזבלן – פתאום אומרים לו, תשמע, ראש הממשלה מאוד מכבד אותך, הוא יודע שאתה אדם הגון וראוי ומכובד, ורק אתה, כי אתה לא חבר מרכז ליכוד, אבל אתה איש של עמרי שרון שתעזור בסופו של דבר לראש הממשלה.

אני חייב לומר, הוקמה ועדת שרים לענייני ירושלים. מה עשתה הוועדה הזאת? אילו כלים היו לה? היו שמונה שרים בוועדה – עשו משהו למען ירושלים? אז עכשיו מקימים רשות? מה הרשות הזאת תעשה? אנחנו אומרים שזה 5 מיליונים בסך הכול, הרי זה ברור – לתפור פה איזה מין משרד לאדם מסוים שכאילו הוא עומד בראש הרשות. מה, אין תרבות בירושלים? אין מחלקה לתרבות? אי-אפשר להכניס את המחלקה הזאת בתוך התרבות של עיריית ירושלים? יש נסח, יש הכול. תחזקו את המערכות הקיימות - -

היו"ר גילה פינקלשטיין:

תודה רבה.

נסים זאב (ש"ס):

- - את המחלקות הקיימות, את המנגנונים הקיימים בעיריית ירושלים. אל תנפחו את המנגנונים המיותרים האלה.

היו"ר גילה פינקלשטיין:

תודה רבה לחבר הכנסת נסים זאב. יחתום את רשימת הדוברים חבר הכנסת יורי שטרן. בבקשה.

יורי שטרן (האיחוד הלאומי - ישראל ביתנו):

כבוד היושב-ראש, חברי, נאומו של חבר הכנסת נסים זאב קצת שכנע אותי, הייתי אומר, כי אני בכל זאת ראיתי תועלת בהקמת רשות כזאת, כי אני חושב שירושלים זקוקה לצעדים אמיתיים והחלטיים בתחום התרבות, בתחום קשרי חוץ, בתחום התיירות. אם זה באמצעות הרשות או לא – שאלה. על כל פנים, הכנסת הזאת לא עשתה לעיר הבירה שלנו עד כה כמעט שום דבר, ואולי זה הצעד המינימלי שכן אפשר לעשות.

אבל ללא קשר לשאלה אם רשות או לא רשות, אני רוצה להזכיר דבר אחר. ללא סביבה טבעית, ללא שמירת הרי ירושלים, ללא ניקיון ברחובות, העיר הזאת לא יהיו בה לא תיירות, לא תרבות, לא קשרי חוץ. בעיר מטונפת כפי שהיא היום - אי-אפשר לצפות שבאמת אירועי תרבות ברמה בין-לאומית ימשיכו להתקיים בה. זה בלתי אפשרי. העירייה מזניחה את העיר קודם כול בדבר אלמנטרי, בניקיון. אתה יוצא מהכנסת – מזבלה, מזבלה, מזבלה במקומות מרכזיים בעיר. בנכס הכי חשוב שיש לירושלים כמוסד אורבני, בנוף התנ"כי מסביב לה – ירושלים הרים סביב לה. מה עושים? מה מתכוונת עיריית ירושלים לעשות? להרוס את ההרים מסביב, את היערות מסביב, להזיז את כל השכונות מערבה, לגמור עם היערות היפים - -

רוני בר-און (אחריות לאומית):

לא יהיה, לא יהיה, אל תדאג.

יורי שטרן (האיחוד הלאומי - ישראל ביתנו):

- - בסביבת העיר. אנחנו יכולים להמציא פה כל מיני פתרונות ארגוניים נכונים כשלעצמם, אבל הדאגה האמיתית עכשיו היא להפוך את העיר לנקייה יותר, לבריאה יותר מבחינה סביבתית, ולעצור את התוכנית המגלומנית וההרסנית הזאת, שחוץ מכמה קבלנים איש לא ירוויח ממנה – בנייה במערב ירושלים.

היו"ר גילה פינקלשטיין:

תודה רבה לחבר הכנסת יורי שטרן. אנחנו עוברים להצבעה, אני אבקש לשבת.

נסים זאב (ש"ס):

דואגים למישהו בירושלים שיהיה לו ג'וב.

היו"ר גילה פינקלשטיין:

חבר הכנסת נסים זאב, אנחנו יכולים להמשיך?

הצבעה בקריאה ראשונה על הצעת החוק של חבר הכנסת רוני בר-און, הצעת חוק הרשות לפיתוח ולקידום התרבות, התיירות וקשרי החוץ של ירושלים, התשס"ו-2005. מי בעד? מי נגד? מי נמנע? ההצבעה החלה.

הצבעה מס' 28

בעד ההצעה להעביר את הצעת החוק לוועדה - 8
נגד - 3
נמנעים - 2
ההצעה להעביר את הצעת חוק הרשות לפיתוח ולקידום התרבות, התיירות וקשרי החוץ של ירושלים, התשס"ו-2005, לוועדת החינוך, התרבות והספורט נתקבלה.


היו"ר גילה פינקלשטיין:

שמונה חברי כנסת בעד, שלושה מתנגדים, שני נמנעים. ההצעה עוברת לוועדת החינוך, התרבות והספורט להכנה לקריאה שנייה ושלישית.


מיקומן של אנטנות סלולריות בלב האוכלוסייה;
כשלים וחוסר שקיפות בענף הסלולר;
פגיעה באיכות הסביבה: כלור בבריכות שחייה, זיהום אוויר בגוש-דן ומים מזוהמים בבריכות שתייה
["דברי הכנסת", מושב שלישי, חוב' כ"ב, עמ' 20835,  חוב' ל"ו, עמ' 23929, וחוב ל"ז, עמ'     24241.]

היו"ר גילה פינקלשטיין:

אנחנו עוברים לדיון משולב: מיקומן של אנטנות סלולריות בלב האוכלוסייה - דיון בעקבות הצעות לסדר-היום של חברי הכנסת עמרי שרון, יצחק וקנין, יורי שטרן ולאה נס; כשלים וחוסר שקיפות בענף הסלולר – דיון בעקבות הצעה לסדר-היום של חבר הכנסת דוד טל; פגיעה באיכות הסביבה: כלור בבריכות שחייה, זיהום אוויר בגוש-דן ומים מזוהמים בבריכות שתייה – דיון בעקבות הצעות לסדר-היום של חברי הכנסת דוד אזולאי, נעמי בלומנטל ואראלה גולן. יפתח את הדיון חבר הכנסת יורי שטרן. בבקשה.

יורי שטרן (האיחוד הלאומי - ישראל ביתנו):

כבוד היושב-ראש, חברי חברי הכנסת, היום התקיים דיון שאולי יהיה מכריע לעתיד החקיקה קודם כול בתחום האנטנות הסלולריות ומתקני קרינה אחרים, שאנחנו כגוף המחוקק מנסים זה שנתיים להסדיר, באמצעות כמה חוקים, שחלקם היו הצעות חוק פרטיות, לרבות הצעת חוק שלי שהיתה הראשונה שהצליחה לעבור בקריאה טרומית בקיץ אשתקד, וזה כולל גם את ההצעה הממשלתית.

הגענו לשלב מכריע. גם ההצעה הממשלתית וגם ההצעות הפרטיות אמורות להסדיר תחומי קרינה שונים – ממתקני חשמל, מתחנות רדיו, מהאנטנות הסלולריות. הציבור מודאג מאוד מהקרינה הזאת; הציבור מודאג קודם כול מהאנטנות הסלולריות, אף שהן אינן המקור החזק ביותר של הקרינה סביבנו, אבל גם הוא יוצר הרבה מאוד דאגה, הרבה מאוד חרדה. וגם כאשר אומרים לנו אנשים מלומדים שכביכול עדיין אין הוכחות שהקרינה מהאנטנות האלה גורמת נזק בריאותי, אנחנו יודעים שעצם הדאגה, החרדה וחוסר השקט אצל אנשים שחיים בסביבת האנטנות האלה בהחלט גורם נזק בריאותי.

לכן חובה עלינו המחוקקים לנקוט זהירות מונעת, להרחיק את האנטנות האלה, במיוחד הגדולות שבהן, מריכוזי אוכלוסייה, ממוסדות להשכלה, ממוסדות חינוך, מבתי-ספר, מגני-ילדים, ממוסדות לקשישים ולחוסים. האוכלוסייה הכי פגיעה צריכה להיות מחוץ לתחום השפעתן של האנטנות האלה.

אנחנו צריכים לטפל גם במתקנים שמדאיגים פחות את הציבור, אבל ידענו כבר מקרים, כמו בקיבוץ נען, שם מדובר באנטנות של צה"ל, של משרד הביטחון, אנחנו יודעים על מה שקרה בעוספיא, שם היו אנטנות פיראטיות של רדיו, ואנחנו יודעים עכשיו על המאבק של בית-הספר "איינשטיין" בחיפה, שעומד מול כמה מתקני רדיו, גם הם של משרד הביטחון.

במקרים האלה יש די הרבה סימנים להשפעה מאוד שלילית של האנטנות על בריאות התושבים, אבל גם כאשר אין הוכחה, אנחנו יודעים שמה שאנחנו לא יודעים על השפעת הקרינה הוא הרבה יותר ממה שאנחנו יודעים עליה. לכן יש להיזהר, להרחיק את מקורות הקרינה מהאוכלוסייה, לבנות מהלך מפוקח מאוד של בדיקות בלתי תלויות במפעלי האנטנות עצמן, של מעקב אחרי רמות הקרינה, של שקיפות עבור הציבור, כך שכולנו נדע היכן האנטנות האלה נמצאות ומה עוצמת הקרינה שלהן. כל אלה נותנים לנו כלים להתמודד גם בעתיד. אם נדע יותר, נדע לנתב את מיקומן של האנטנות ואת קרינתן לפי מה שנדע על ההשפעות שלהן. אלה כלים שיהיו ברשות הציבור.

הוועדה המיוחדת שהקימה הכנסת לצורך החקיקות האלה - החקיקה הכוללת על בסיס החקיקה הפרטית והצעת החוק הממשלתית - היא ועדה משותפת לשתי ועדות, ועדת הפנים ואיכות הסביבה וועדת הכלכלה. בוועדה זו הגענו לשלב שבו אנחנו מעמידים בפני משרדי הממשלה שאלה מאוד עקרונית: החקיקה הזאת, כפי שהממשלה רצתה בה, לא כללה תהליך של יידוע הציבור, לא תהליך של השמעת התנגדויות במהלך רגיל של תכנון ובנייה כאשר מקימים אנטנות בעתיד, לא קביעת מרחקים מהמקומות הרגישים, כגון בתי-ספר, גני-ילדים והוסטלים לקשישים, ולא שום מנגנון שיטפל באנטנות שכבר קיימות.

כשאדם רואה אנטנה מולו והוא מודאג מהשפעתה, הוא רוצה מאתנו, חברי הכנסת, שראשית כול ניתן פתרון למה שכבר קיים, נטפל במה שקיים ולא רק במתקנים העתידיים.

כיושב-ראש הוועדה, אמרתי לנציגי משרדי הממשלה שיש לי מנדט, כוועדת כנסת, להעביר להצבעה בכנסת את החוק עם כל הסעיפים הקשורים לתכנון ובנייה, להרחקה, לקביעת מרחקים ולטיפול באנטנות הקיימות. אם ממשלת ישראל לא מסכימה לזה, היא יכולה למשוך את ההצעה הממשלתית שלה. אני מקווה שהיא לא תעשה את זה, אבל להעביר הצעת חוק שלא כוללת את הסעיפים האלה, זה בעצם לבגוד באמון הציבור. אני מקווה מאוד, שאחרי הישיבה שהיתה היום נציגי הממשלה כן יסכימו, עם התוספות שוועדת הכנסת המיוחדת עשתה על בסיס הצעות החוק הפרטיות, כי בלעדיהן אין חוק.

אנחנו ניצבים מול הציבור המודאג, שדחף גם אותנו ככנסת וגם את הממשלה ליוזמות החקיקה. מול הציבור הזה אנחנו לא יכולים לבוא רק עם הסדרים עתידיים הקשורים להיתרים, לבדיקות וכו'. אנחנו חייבים לתת מענה היכן שהציבור רואה בעיה. אנחנו צריכים ליצור שקיפות, צריכים ליצור תהליך שבו אנשים יכולים להתנגד להקמת המתקנים האלה, אנחנו צריכים ליצור מערכת שתרחיק את האנטנות ממקומות רגישים ומריכוזי אוכלוסייה, ואנחנו צריכים לטפל גם במה שקיים, לתת לזה איזה פרק זמן לשינויים. בלי זה אין לנו, לדעתי, שום זכות לקדם את החקיקות האלה.

היו"ר גילה פינקלשטיין:

תודה רבה לחבר הכנסת יורי שטרן. חבר הכנסת יצחק וקנין - אינו נוכח. חברת הכנסת לאה נס, בבקשה.

לאה נס (הליכוד):

גברתי היושבת-ראש, כנסת נכבדה, אני מקווה שנושא הקרינה הבלתי-מייננת יגיע עוד לפני סיום המושב לפתרון שאנחנו מייחלים לו כבר כמעט כל המושב. חוק הקרינה הבלתי-מייננת יעבור בתוך שבוע בקריאה שנייה ושלישית, אבל, אין ספק שגם הצעת החוק שתעבור פה לא תהיה כפי שרצינו שתהיה, שתעשה סדר בכל נושא הקרינה, במיוחד במתקני חברת החשמל. עד היום הנושא הזה לא מפוקח ולא מבוקר, ולא יכול להיות שאותו גוף גם יתקין וגם יבקר את עצמו. אני מקווה שמשרד התשתיות, שאחראי על חברת החשמל, ישתף פעולה וידאג לקביעת תקן ריאלי, לא תקן לא נכון, כפי שמקובל בעולם הגדול.

מדינת ישראל יכולה להרשות לעצמה לשמור על הבטיחות ועל הבריאות של תושביה, והם זכאים לכך. לא ייתכן שניצמד לתקנים שמתאימים למקומות כמו העולם השלישי ולא נפקח על התחום הזה. אנחנו חייבים לפעול לפי עקרון הזהירות המונעת, ולא לחכות למחקרים שיוכיחו ודאות וקשר חד-חד-ערכי. הדבר הזה לא קיים, ולכן אני מברכת על ההצעה ועל כך שמעלים את הנושא.

בהזדמנות זו אני רוצה לברך את חבר הכנסת יורי שטרן, שעמד בראש ועדה משותפת לוועדות הפנים והכלכלה. כמה חודשים השקעת בזה, יורי?

יורי שטרן (האיחוד הלאומי - ישראל ביתנו):

יותר משנה.

לאה נס (הליכוד):

יותר משנה כדי להגיע לנוסחה שגם הוא, גם אני וגם חבר הכנסת משה גפני, מיוזמי החוק, עדיין לא מרוצים ממנה. אנחנו נאבקים על כל סעיף כדי להציל חיי אדם. מדובר בנושא של דיני נפשות. תודה רבה.

היו"ר גילה פינקלשטיין:

תודה רבה לחברת הכנסת לאה נס. חבר הכנסת דוד טל, בבקשה. אחריו - חבר הכנסת דוד אזולאי, חברת הכנסת נעמי בלומנטל ורשימה ארוכה של דוברים.

דוד טל (אחריות לאומית):

גברתי היושבת בראש, עמיתי חברי הכנסת, יש עננה כבדה וסמיכה מעל נושא האנטנות הסלולריות, ולא במקרה. למרות הטענה הרווחת, שככל שפריסת האנטנות תגבר - עם העובדות קשה להתווכח: מדענים טוענים כי זה נכון רק בתנאי שאין ריכוז של אנטנות על גג אחד. מספרים לנו גם שהאנטנות עומדות בתקן הישראלי, אבל שוכחים לספר לנו שהתקן הזה מאוד מאוד מיושן, הוא כבר לא עובר לסוחר באירופה והוא פחות מחמיר מאשר במדינות אחרות בעולם. מרגיעים אותנו שהאנטנות נבדקות פעם בשנה על-ידי גורמים מוסמכים של המשרד לאיכות הסביבה, אבל כדאי שחברי הכנסת והצופים בבית ידעו, שרק 3% מכלל האנטנות נבדקות.

עוד אומרים, שהבודקים הם מוסמכי המשרד לאיכות הסביבה, אבל שוכחים לספר לנו שמי שמשלם עבור הבדיקה הוא חברות הסלולר. זה מאוד דומה למצב שבו לביטוח הלאומי יש ועדות רפואיות, שבהן הרופאים מקבלים משכורת מהוועדות הרפואיות. צריך לנתק את זה מזה משום שהם עובדים ומקבלים משכורת מהביטוח הלאומי, הביטוח הלאומי הוא למעשה המעביד שלהם, והם יעשו הכול כדי להוציא לבן-אדם את הנשמה ולא לתת לו עוד כמה אחוזי נכות.

אני לא מציע כרגע להוריד את האנטנות לאלתר; כולם זוכרים את ימי הסלולר הראשונים, שבהם היו ניתוקים ובעיות קליטה וזמינות. אבל אני חושב שעלינו להחליט אם אנחנו מעדיפים קליטה או בריאות. אני חושב שהמאמרים שהתפרסמו והמחקרים השונים בעצם מציינים שהנזקים הם גדולים, אבל אני חושב שנכון לבדוק את זה בשום שכל ולהחליט מה אנחנו עושים עם זה.

יש לנו בעיה להחליט כאשר אין לנו כל המידע הדרוש לכך. אני חש, ואני חושב שגם אנשי ציבור אחרים חשים, שחברות הסלולר מנסות שוב ושוב לזרות חול בעינינו ולא מציגות לפנינו מחקרים אחרים מאלה שהן שילמו עבורם. ומשאין בידינו כל המידע, עלינו לפעול מתוך קיומו של החשש בלבד, ועלינו להפעיל את עקרון הזהירות המונעת, וזאת כחלק מחובתנו כנציגי הציבור.

בזמן הקצר שיש לי אני רוצה לדבר, גברתי היושבת-ראש, על חוסר השקיפות בתחום המחירים. זה חלק מרשימה של כשלים נוספים בחברות הסלולר. לצערי, צריך להיות כלכלן, לא שאני לא מאחל לכולנו להיות כלכלנים, אבל צריך להיות כלכלן מומחה רק כדי להיות מסוגל להבין את מבנה התעריפים שמוצע, משום שהדבר מאוד לא פשוט, מאוד מאוד לא מובן לצרכן בשטח, והאדם הסביר במדינת ישראל לא יכול להבין מתוכו דבר. לא רק זאת, גם לא קיים מבנה תעריפים ומסלולים אחיד ומשותף בחברות הסלולר השונות. נניח שאני רוצה לעשות השוואה כמה עולה לי כניסה, יציאה, זמן אוויר, לא זמן אוויר - אין מכנה משותף שאני יכול לבדוק על-פיו ואז לומר, אני מעדיף את חברת "מירס" על "פלאפון", או "פלאפון" על "סלקום", או "סלקום" על "פרטנר".

היו"ר גילה פינקלשטיין:

חבר הכנסת טל, אתה מתבקש לסיים.

דוד טל (אחריות לאומית):

עוד שנייה, גברתי. נוסף על כך, אני רוצה להזכיר שהצרכן מקבל תכתיבים בתנאים מונופוליסטיים כתוצאה מכך שהיצע המכשירים עדיין מוגבל. ועוד דבר קטן, שיטת החיוב מתבצעת לפי יחידות זמן ולא לפי שנייה. זאת אומרת, אם אתה מחייג ודיברת רק שנייה, אתה משלם בעד 12  שניות. עברת את השנייה ה-13,  אתה משלם בעד 24 שניות.

גברתי היושבת-ראש, קודם כול אני מודה לך על השניות הנוספות שנתת לי, אבל אני לא יכול שלא להזכיר את השיחות לחוץ-לארץ. אם את מבקרת בחוץ-לארץ - זה יקר מאוד, משום  שברוב המקרים את לא יודעת שאת נכנסת לשיחה, והשיחה הזאת, למשל מישראל לרוסיה, תעלה הרבה מאוד כסף, ואת בסופו של יום תחויבי בתשלום. אני מאוד מודה לך, גברתי היושבת-ראש.

היו"ר גילה פינקלשטיין:

תודה רבה לחבר הכנסת דוד טל. חבר הכנסת דוד אזולאי - אינו נמצא. חברת הכנסת נעמי בלומנטל - אינה נוכחת. חברת הכנסת אראלה גולן - אינה נוכחת. חבר הכנסת מאיר פרוש - לא נמצא. חבר הכנסת מוחמד ברכה - אינו נוכח. חבר הכנסת משה גפני - אינו נוכח. חבר הכנסת אחמד טיבי - אינו נוכח. חבר הכנסת עסאם מח'ול, בבקשה.

עסאם מח'ול (חד"ש-תע"ל):

גברתי היושבת-ראש, כנסת נכבדה, אני רוצה להגיד, ולא בפעם הראשונה, שהדיון הזה כל פעם מזכיר לי מחדש את המחזה של איבסן "אויב העם". כאן עומדת השאלה אם הרווחים וטובות ההנאה החומריות, הכספיות, עומדים מול הרצון למנוע אסון בריאותי בציבור הרחב.

אני רואה לנכון לפתוח את דברי בנושא הזה דווקא בברכה מכאן לציבור בכפר-יאסיף, במיוחד לוועד הציבורי נגד הצבת האנטנות, ובעצם לעקירת האנטנות מעל הגגות. אני יודע שגם בחיפה, בנווה-שאנן, גילו שמקימים אנטנה ליד בית-הספר "תל-חי". גם בשדרות הנשיא בחיפה, בבית-הספר "גימנסיה כרמל", על הגג עומדת אנטנה מייננת. אני חושב שטוב נעשה אם נקרא לציבור לקום ולחסום את דרכם של אלה שמנסים לפגוע בבריאותם של האנשים, לפגוע בבריאות של התלמידים ושל הציבור הרחב.

אני מודע גם לטענה שמעלות החברות הסלולריות ומעלים אחרים, שטרם הוכח מדעית שיש קשר סיבתי בין האנטנה לבין המחלות. יכול להיות שזה נכון. אבל עד שיוכח סיבתית יכול להיות שיעברו עשר שנים ו-15 שנה עם קורבנות אחד אחרי השני.

אני לא צריך לצפות מאותם תושבים בכפר-יאסיף שיספרו איך נוצר הקשר הסיבתי הוודאי בין האנטנה של "בזק" באמצע היישוב, ליד בתי-הספר, לבין עשרות מקרים של סרטן שמשתוללים ביישוב, על אותם 22 אנשים שמתו בתקופה האחרונה ממחלת הסרטן. כאשר עושים את ההשוואה בין שתי שכונות, בשכונה המזרחית, שאין בה אנטנות סלולריות, האחוז של חולי הסרטן הוא נמוך ביותר, ואילו בשכונה המערבית, ששם מותקנות האנטנות, המחלה משתוללת ושם מתים מדי חודש ומדי יום. יש כ-170 מקרים באותה שכונה, שיש בה פחות מ-500 תושבים.

אני חושב שאנחנו לא צריכים להטיל על הציבור להוכיח את הקשר הסיבתי. נתבע מאותן החברות שהן יבואו ויוכיחו שאין קשר בין המוות הזה לבין הקרינה.

אני חושב שהגיע הזמן. הדבר הזה משתולל, התחום הזה מופקר. אלה שעושים רווחים מנסים להתעלם מבריאות הציבור, מנסים לפגוע בו באופן סיסטמטי על-ידי טריקים ושטיקים. הגיע הזמן שאנחנו נרים את הקול ונעצור את זה, ואם הכנסת והממשלה לא יוכלו לעצור את זה, אני חושב שחובתם של התושבים, לא רק זכותם, לצאת לרחוב ולחסום זאת בגופם.

היו"ר גילה פינקלשטיין:

תודה  רבה לחבר הכנסת עסאם מח'ול. חבר הכנסת בנימין אלון - אינו נמצא. חבר הכנסת צבי הנדל - אינו נמצא. חבר הכנסת ואסל טאהא - אינו נמצא. חבר הכנסת יעקב מרגי - אינו נוכח. חבר הכנסת דני יתום - אינו נמצא. חבר הכנסת עזמי בשארה - אינו נמצא. חבר הכנסת אורי אריאל, בבקשה.

אורי אריאל (האיחוד הלאומי - ישראל ביתנו):

אני רוצה לתת את זמני לחבר הכנסת זאב שידבר דקה. חצי דקה עלי, חצי דקה שלו.

היו"ר גילה פינקלשטיין:

חבר הכנסת  אורי אריאל מוותר. בבקשה, חבר הכנסת נסים זאב.

נסים זאב (ש"ס):

גברתי היושבת-ראש, כנסת נכבדה, אני לא מדבר במקום חבר הכנסת אורי אריאל, אני מדבר בזמני ואני גם רשום.

המשרד לאיכות הסביבה מנפיק את אישורי הקמת האנטנות והיתרי ההפעלה למוקדי השידור הסלולריים על-פי דוחות הערכה של סיכונים ומדידות בשטח האתר והשוואתם להמלצות התקן של הארגון הבין-לאומי בכל הקשור להגנה על הציבור.

יש למעלה מ-5,000 אנטנות סלולריות שמספקות שירות תקשורת. בכל אנטנה יש קיבולת מקסימלית של שיחות שיכולות להתבצע בו-זמנית, וככל שהטלפונים הסלולריים מתרבים - ואנחנו רואים את זה מדי יום, שאנשים לא מסתפקים בטלפון אחד אלא רוצים כמה טלפונים, וכמעט בכל בית יש שניים או שלושה טלפונים סלולריים - זה בעצם גורם לכך שיהיו יותר ויותר אנטנות.

מדינת ישראל היא השמינית בעולם בשימוש במכשירי הטלפון הסלולריים, ו-47% מהאוכלוסייה מחזיקים ברשותם מכשיר סלולרי. ברור שיש קרינה מאותן אנטנות סלולריות. לא הוכח מעל לכל ספק שמחלות הסרטן נובעות מהקרינה, אבל בהחלט כל ההערכות מדברות על כך שצריך זהירות יתר.

ההפקרות הזאת שקיימת היום במדינת ישראל מתבטאת בכך שכל חברה מתחרה עם חברתה מי תניח יותר אנטנות סלולריות על גגות כאלה ואחרים, מנסים לפתות בכסף אנשים שאינם מודעים לנזק. אני יודע ששוכרים גגות של בתים בסכום מסוים, ב-1,500 דולר לחודש, מבטיחים לאדם ואומרים לו: תשמע, לך יש גג, אנחנו משלמים לך, מה אכפת לך, תשים על הגג שלך את האנטנה. אבל יש לו שכנים, יש לו קרובים, יש נזק סביבתי. האיש, שהוא בעל הגג, הוא מרוויח את הכספים האלה, עושה רווח, אבל הוא גורם נזק לאחרים.

דבר נוסף שהייתי רוצה להתייחס אליו - זה גם נמצא בהצעה שעליה אנחנו מדברים – אי-אפשר לשכוח שבקיץ השנה 12 ילדים שנכנסו לבריכת שחייה בכפר כאבול שבגליל סבלו מקשיי נשימה לאחר ששאפו אדי כלור בבריכה. היו הרבה אירועים דווקא הקיץ הזה, למשל ברמת-גן, ש-36 ילדים בגילים שבע עד 12 נפגעו. הכנסת ראתה לנכון לקיים דיון בנושא הזה, אבל לא נתנו את הדעת לשאלה איך לפתור את הבעיה כך שלא יימצא כלור מעבר למותר בבריכות השחייה.

היו"ר גילה פינקלשטיין:

תודה רבה לחבר הכנת נסים זאב. חבר הכנסת ג'מאל זחאלקה – אינו נמצא. חברת הכנסת אתי לבני – אינה נמצאת. אחרון הדוברים, חבר הכנסת עבד-אלמאלכ דהאמשה, בבקשה.

אורי אריאל (האיחוד הלאומי - ישראל ביתנו):

דהאמשה, אתה מצטרף לקדימה?

עבד-אלמאלכ דהאמשה (רע"ם):

גברתי היושבת-ראש, חברי חברי הכנסת, חבר הכנסת אריאל, הדברים האלה לא עולים בבמה הזאת, על זה מדברים במקומות אחרים. אני יודע היכן אני נמצא ולאן פני מועדות, אני לא צריך לא את המפץ הגדול, לא את הקטן ולא אף אחד שיראה לי את הדרך.

אריה אלדד (האיחוד הלאומי - ישראל ביתנו):

אבל פנו אליך.

עבד-אלמאלכ דהאמשה (רע"ם):

אומרים שהנבואה ניתנה לשוטים, אני לא מאמין שאתה בין אלה, חבר הכנסת אלדד.

אריה אלדד (האיחוד הלאומי - ישראל ביתנו):

היו שמועות.

היו"ר גילה פינקלשטיין:

נמשיך בסדר-היום.

עבד-אלמאלכ דהאמשה (רע"ם):

אני רואה בהצעות לסדר-היום דיון טוב, רק חבל שהוא איננו מביא לתוצאות המיוחלות. אומנם אין ביטחון שהקרינה הזאת גורמת לסרטן - אומרים, אולי משכנעים, אבל עד לרגע זה לא מצאנו שיש דעה מוחלטת, ברורה ובטוחה שהקרינה הזאת אינה מסרטנת. אנחנו רואים את התוצאות בשטח, ואני נוטה להאמין שהיא אכן מסרטנת.

אני גר בכפר-כנא, גברתי היושבת-ראש, בגליל התחתון. מולנו, בכפר משהד, אנחנו רואים שהאנטנות מותקנות על גגות הבתים, ואנחנו יודעים ששם המשחק הוא כלכלה, כסף. החברות הסלולריות האלה רוצות להרוויח, הן יודעות לשלם את הכסף ולגרוף את הרווחים גם על-ידי מכירת המכשירים וגם על-ידי הזיכיונות השונים שהן זוכות בהם, ובסוף האזרח הקטן יוצא נפסד.

מדינה שמכבדת את עצמה היתה מפנה לעניין הזה משאבים וחוקרים והיתה פותרת את הבעיה הזאת אחת ולתמיד, אבל מה נעשה אם אפילו לחברי הכנסת אין הגנה טובה מפני המכשירים האלה. רק לפני חודש-חודשיים סיפקו לנו את מה שנקרא "הדור השלישי" של הפלאפונים, ורק אתמול שמעתי מחבר כנסת שהקרינה במכשירים האלה היא פי-93 מאשר בכל מכשיר פלאפון אחר. אני שואל: איך אפשר לחיות עם הקרינה הזאת? איך אפשר שלא למצוא אחת ולתמיד פתרון לדבר הזה?

אני נוטה להאמין שיש קרינה ושנגרם נזק בלתי הפיך, והעדות לכך היא בשטח. דיברתי על כפר משהד, אני יודע שבבאקה-אל-ע'רביה למשל ובעוספיא היו התקוממיות קשות, בכפר-יאסיף - הזכיר חברי עסאם מח'ול קודם - ובכפרים ערביים מסוימים אנחנו מרגישים שיש עלייה במחלות מסרטנות, וככל הנראה זה קשור באותן אנטנות סלולריות.

אני עוד זוכר שבראשית הקדנציה הזאת, כחבר ועדת המדע והטכנולוגיה, נסעתי ליישוב בשרון, במרכז הארץ, אני לא זוכר כרגע את שם היישוב בדיוק, אבל זה היה יישוב שהיו לידו אנטנות של תחנות הרדיו הישראליות, רשת ב' או "גלי צה"ל", ושמעתי  לא לפני הרבה זמן שהמאבק שם הצליח בסוף ופירקו את תחנות השידור משם.

אני חושב, ובזה אני מסיים, גברתי, שחייבים להתייחס לעניין בכובד ראש. עדיין הממשלה אחראית והיא מייצגת את הציבור. במקום לתת לבעלי ההון להזיק לציבור כולו רק כדי להרוויח יותר ויותר כסף, היא חייבת לפתור את הבעיה הזאת אחת ולתמיד, למנות את החוקרים הנכונים ובזמן הנכון ולפתור את הבעיה הזאת כך שהאזרח יוכל לישון בשקט. אם הקרינה הזאת מסרטנת, חייבים להפסיק אותה ולמצוא את הדרך איך בו-זמנית ליהנות מהטכנולוגיה החדשנית - אבל לא בתשלום המחיר של מחלות סרטן.

היו"ר גילה פינקלשטיין:

תודה רבה לחבר הכנסת דהאמשה. תם הדיון.


שיגור הלוויין הישראלי לחלל
["דברי הכנסת", מושב שני, חוב'  י"א, עמ' 7617.]

היו"ר גילה פינקלשטיין:

אנחנו ממשיכים בסדר-היום: שיגור הלוויין הישראלי לחלל, דיון בעקבות הצעה לסדר-היום של חבר הכנסת נודלמן. יפתח את הדיון חבר הכנסת מיכאל נודלמן. בבקשה.

מיכאל נודלמן (האיחוד הלאומי - ישראל ביתנו):

גברתי היושבת בראש, חברי הכנסת, בתור אדם שגדל ועבד במדינה ששיגרה ראשונה את לווייניה לחלל והוכיחה את עצמה כמדינה מובילה בחקר החלל, אני מבין היטב את החשיבות של חקר החלל והשימוש בלוויינים בהרבה כיוונים, אבל מעולם לא חשבתי שנזכה להציג את ישראל בתור מעצמה בנושא פיתוח לוויינים הכי קלים, הכי קומפקטיים והכי מדויקים.

ביקרתי באוקראינה בשנה הזאת, נפגשתי עם שר התחבורה ועם שר התקשורת, והשיחה היתה רק על לוויינים. מתברר ששמונה ערוצי טלוויזיה משדרים דרך הלוויין הישראלי "עמוס", ועכשיו יש צורך באוקראינה ב"לוויין לאומי", כך הם קוראים לזה, והם פונים לישראל כדי לעזור להם לבנות לוויין.

ישראל החלה את פעילות החלל שלה בתחילת שנות ה-80, ושיגרה לחלל לוויינים אחדים. בהתחלה המחקר היה ממוקד יותר בכיוון הצבאי, אבל כיום לוויינים משמשים למטרות מגוונות, מלווייני תקשורת ועד לוויינים למחקר מדעי, לבדיקת משאבי טבע, לתחזיות מזג אוויר ולצילום אזורים מסוימים.

ברצוני להזכיר את שמו של פרופסור יובל נאמן, שהיה אבי חקר החלל.

פיתוח חקר החלל מביא לקידמה בכל הענפים הטכנולוגיים-המדעיים: אופטיקה, אופטו-אלקטרוניקה, רדיו-אלקטרוניקה, בליסטיקה.

הלוויינים הישראליים מחזקים את הכלכלה הישראלית וגם את ביטחונה.

בנושא הלוויינים אנחנו יכולים להתרחב מבחינה גיאוגרפית, וגם אנחנו יכולים לגדול כלפי מעלה, עד השמים. כל הכבוד למהנדסים ולמדענים שעוסקים בענף הלוויין ומביאים כבוד גדול למדינת ישראל. תודה רבה.

היו"ר גילה פינקלשטיין:

תודה רבה לחבר הכנסת מיכאל נודלמן. רשימת הדוברים: ראשון הדוברים הוא חבר הכנסת מאיר פרוש – לא נמצא. חבר הכנסת מוחמד ברכה – אינו נמצא. חבר הכנסת עסאם מח'ול - מוותר. חבר הכנסת אחמד טיבי – אינו נמצא. חבר הכנסת דני יתום – אינו נמצא. חבר הכנסת יעקב מרגי – אינו נוכח. חבר הכנסת עזמי בשארה - אינו נמצא.

עבד-אלמאלכ דהאמשה (רע"ם):

הצעה - אלה שלא - - - אז בואו ונעבור הלאה.

היו"ר גילה פינקלשטיין:

חבר הכנסת בנימין אלון - אינו נמצא. אחרונת הדוברים, חברת הכנסת אתי לבני - איננה נוכחת. תם הדיון.


הצעת חוק רישוי עסקים (תיקון מס' 24) (מד רעש בדיסקוטקים), התשס"ו-2005;
הצעת חוק רישוי עסקים (תיקון מס' 25) (מד רעש בדיסקוטקים), התשס"ו-‏2005
[רשומות (הצעות חוק, חוב' כ/102).]
(קריאה ראשונה)

היו"ר גילה פינקלשטיין:

אנחנו עוברים להצעת חוק רישוי עסקים (תיקון מס' 24) (מד רעש בדיסקוטקיים), התשס"ו-2005, של חבר הכנסת אריה אלדד, קריאה ראשונה. יציג את הצעת החוק חבר הכנסת אריה אלדד. בבקשה.

אריה אלדד (האיחוד הלאומי - ישראל ביתנו):

גברתי היושבת-ראש, חברי חברי הכנסת, נתקלתי בבעיה כשהייתי רופא בצבא וראינו כי צעירים רבים מגיעים לשירות הצבאי עם נזקי שמיעה חמורים. התקנות הקיימות היום מגבילות רעש בעיקר בשטחים פתוחים. יש תקנה מימי השרה אורה נמיר שמונעת רעש על-ידי חבטת שטיחים בחוץ - זה אסור בשעות מסוימות, אבל להשמיע 2,000 דציבל בדיסקוטק, עד היום לא היה שום דבר שמפריע לנו לעשות זאת. התיקון שאנחנו מציעים בחוק בא לנטר, מלשון monitoring, מלשון היכולת שלנו למדוד ולהתריע על רעשים חריגים גם באותם מועדונים הנקראים בשפת חוק רישוי העסקים "דיסקוטקים".

אני מבקש מכם לתמוך בהצעת החוק הזאת. תודה רבה.

היו"ר גילה פינקלשטיין:

תודה רבה לחבר הכנסת אריה אלדד.

הצעת חוק רישוי עסקים (תיקון מס' 25) (מד רעש בדיסקוטקים), התשס"ו-2005, של חברת הכנסת לאה נס, קריאה ראשונה - תציג חברת הכנסת לאה נס. בבקשה.

עבד-אלמאלכ דהאמשה (רע"ם):

לקצר ולהצביע.

לאה נס (הליכוד):

גברתי היושבת-ראש, כנסת נכבדה, תיקון חוק רישוי עסקים המובא לפניכם להצבעה בקריאה ראשונה בא להגן הן על בריאות הציבור והן על איכות הסביבה. בדומה להצעתו של חבר הכנסת אלדד, התיקון מחייב להתקין אמצעי ניטור ובקרה על עוצמת הרעש המושמע בדיסקוטקים ובמועדונים.

במתכונתו הנוכחית, חוק רישוי עסקים מחייב אך ורק אולמות שמחה וגני אירועים להתקין אמצעי ניטור ובקרה של עוצמת הרעש הקיימת בתחומי העסק, אך בדיסקוטקים - שם עוצמות הרעש גבוהות ומסוכנות יותר, ובדרך כלל החשיפה אליהן גם ממושכת יותר - אין כל חיוב להתקין אמצעי ניטור. לשם כך בא תיקון זה.

מעבר לנזק לשמיעה שעלול להיגרם מחשיפה ממושכת לרעשים, נמצאו תופעות בריאותיות ופסיכולוגיות רבות נוספות הקשורות לרעש. למשל: בעיות במערכת העיכול, שינויים בלחץ הדם, מצבי רוח משתנים ועוד.

הטענה כאילו אדם ההולך לדיסקוטק עושה זאת מרצונו החופשי ומבקש להיחשף לרעש הגבוה ולכן אין להטיל מגבלות על הרעש המושמע שם, היא טענה מגוחכת. האם אדם המתגורר מרצונו החופשי בגוש-דן צריך להשלים עם זיהום האוויר המתגבר באזור הזה?

חשוב לציין כי רבים מהבליינים במועדונים ובדיסקוטקים הם בני נוער, קטינים, שהם פגיעים יותר מבחינה בריאותית, ולכן ברור מדוע חשוב עוד יותר לקבוע מגבלות על רמת הרעש במועדונים.

אני מבקשת את תמיכתכם. תודה.

היו"ר גילה פינקלשטיין:

תודה רבה לחברת הכנסת לאה נס. האם מישהו מהנוכחים מעוניין לדבר? חבר הכנסת עסאם מח'ול, בבקשה. לרשותך שלוש דקות.

עסאם מח'ול (חד"ש-תע"ל):

גברתי היושבת-ראש, כנסת נכבדה, רציתי לדבר ולו מהטעם של נקמה או התרעה כלפי אותם בליינים או בעלי דיסקוטקים שסבלתי מהם תקופה ארוכה. אבל האמת היא שאנחנו שמים את היד על נקודה של פורענות, לא רק בגלל מגבירי הקול שמשתמשים בהם בשעות לא נוחות - בשעות שלכל הדעות הן צריכות להיות שעתו האישית של הילד הישן או של החולה או של האדם המבוגר שרוצה להיות בביתו ולהרגיש שהוא שולט ביכולתו לישון. מסביב לדיסקוטק יש רעש נוסף, של כל מיני רכבים, מגברים בתוך האוטו וצפצופים. אני מכיר אזורים בחיפה שבהם פשוט אי-אפשר לישון שם ואי-אפשר להתגבר על זה. אתה יכול להזמין את המשטרה פעם אחת, פעם שנייה ופעם שלישית, ובפעם הרביעית המשטרה שותה בירה אצל בעלי העסק.

אני חושב שהדבר הזה, חשוב מאוד שהוא יוסדר בחוק. חשוב מאוד שיקבעו כאן מגבלות חד-משמעיות וברורות. אי-אפשר להשלים עם הפקרות, גם כאשר מדובר ברצון לשמוח. אפשר לשמוח, רצוי לשמוח, רצוי לבלות, אבל אי-אפשר לעשות את זה על חשבונם ותוך רמיסת זכויותיהם הבסיסיות של אנשים.

היו"ר גילה פינקלשטיין:

תודה רבה לחבר הכנסת עסאם מח'ול.

אנחנו נעבור להצבעה בקריאה ראשונה על הצעת חוק רישוי עסקים (תיקון מס' 24) (מד רעש בדיסקוטקים), התשס"ו-2005, של חבר הכנסת אריה אלדד. מי בעד? מי נגד? מי נמנע? ההצבעה החלה.

הצבעה מס' 29

בעד ההצעה להעביר את הצעת החוק לוועדה - 7
נגד - אין
נמנעים - אין
ההצעה להעביר את הצעת חוק רישוי עסקים (תיקון מס' 24) (מד רעש בדיסקוטקים), התשס"ו-2005, לוועדת הפנים ואיכות הסביבה נתקבלה.

היו"ר גילה פינקלשטיין:

בעד - 7, אין מתנגדים ואין נמנעים. ההצעה תעבור לוועדת הפנים ואיכות הסביבה להכנה לקריאה שנייה ולקריאה שלישית.

אריה אלדד (האיחוד הלאומי - ישראל ביתנו):

ועדת העבודה. שם זה היה גם בפעם שעברה.

לאה נס (הליכוד):

זה היה בוועדת הפנים.

היו"ר גילה פינקלשטיין:

אנחנו עוברים להצבעה בקריאה ראשונה על הצעת החוק הבאה: הצעת חוק רישוי עסקים (תיקון מס' 25) (מד רעש בדיסקוטקים), התשס"ו-2005, של חברת הכנסת לאה נס. מי בעד? מי נגד? בבקשה להצביע.

הצבעה מס' 30

בעד ההצעה להעביר את הצעת החוק לוועדה - 7
נגד - אין
נמנעים - אין
ההצעה להעביר את הצעת חוק רישוי עסקים (תיקון מס' 25) (מד רעש בדיסקוטקים), התשס"ו-2005, לוועדת הפנים ואיכות הסביבה נתקבלה.

היו"ר גילה פינקלשטיין:

בעד - 7, אין מתנגדים ואין נמנעים. הצעת החוק תעבור לוועדת הפנים ואיכות הסביבה להכנה לקריאה שנייה ולקריאה שלישית.


שאילתות ותשובות

היו"ר גילה פינקלשטיין:

אנחנו עוברים לנושא האחרון בסדר-היום: שאילתות ותשובות לסגן שר הביטחון. שאילתא מס' 1766 של חבר הכנסת אלי ישי, שאינו נמצא - לפרוטוקול.

1766. העסקת יתום צה"ל

חבר הכנסת אליהו ישי שאל את שר הביטחון
ביום י"ח בתמוז התשס"ד (7 ביולי 2004):

אלמנת צה"ל טוענת שפנתה לשרים, ביניהם שר הביטחון, וביקשה למצוא עבודה לבנה בן ה-31, אך העלתה חרס. לדבריה, קשיי הבן וחוסר ביטחונו נגרמו מנפילת אביו.

רצוני לשאול:

1. האם בדק משרדך את הפנייה?

2. כיצד ניתן לסייע ליתומי צה"ל במצבו של הנ"ל?

תשובת סגן שר הביטחון זאב בוים:
(לא נקראה, נמסרה לפרוטוקול)

1. התשובה חיובית.

2. נעשה מאמץ למצוא פתרון תעסוקתי לבנה של הגברת, אולם לא נמצאו תקנים פנויים המתאימים לכישוריו.

יש לציין שאגף משפחות והנצחה במשרד הביטחון מלווה כל משפחה שכולה באופן צמוד ועושה עבודת קודש בקרב האלמנות והיתומים. עם זאת, לצערי, לא ניתן לספק תעסוקה בכל מקרה, ועל כן נענתה האלמנה בשלילה בשלב זה.

היו"ר גילה פינקלשטיין:

שאילתא מס' 2522, של חבר הכנסת גאלב מג'אדלה, שאינו נמצא - לפרוטוקול.

2522. העסקת רבש"צים בעלי רישום פלילי

חבר הכנסת גאלב מג'אדלה שאל את שר הביטחון
ביום ב' בשבט התשס"ה (12 בינואר 2005):

פורסם כי לפי דוח שהעבירה משטרת מחוז שומרון ויהודה לפיקוד מרכז, שליש מהמתנחלים שמונו על-ידי צה"ל לתפקיד רבש"צ - רכז ביטחון שוטף צבאי - בשטחים הם בעלי רישום פלילי בעבירות שאינן מאפשרות להם לשאת נשק אישי.

רצוני לשאול:

1. האם הידיעה נכונה?

2. אם כן – כיצד עברו האנשים הללו את תהליך הסינון?

3. כיצד יטופל הנושא?

תשובת סגן שר הביטחון זאב בוים:
(לא נקראה, נמסרה לפרוטוקול)

1. הנושא עלה לדיון במשרד המשפטים ב-1 ביוני 2005, בפורום בראשותו של המשנה לפרקליט המדינה, מר שי ניצן, והובהרו הנימוקים הרלוונטיים לכל אחד מן המקרים שבהם הוחלט שלא ליטול נשק מרבש"צים.

2. יש לציין שהמשטרה חזרה בה מבקשתה לגבי שישה רבש"צים עוד קודם לדיון, לאחר שהתברר שאין לגביהם מידע או רישום פלילי שהיה בו כדי להצדיק מלכתחילה את הבאתם בפני אלוף פיקוד המרכז. לגבי מקרה נוסף חזרה בה המשטרה מעמדתה במהלך הדיון, לאחר שהתברר כי התיק נגד אותו רבש"צ נסגר.

בסך הכול הובא עניינם של תשעה רבש"צים לעיון אלוף פיקוד המרכז - א. בנוגע לשבעה רבש"צים - האלוף החליט שאין הצדקה ליזום הליך פיטורין נגדם, או ליטול את נשקם הצבאי, נוכח טיב המידע שהיה נגדם; ב. בנוגע לשני רבש"צים - התקבלה החלטה להתחיל בתהליך פיטורין בכפוף למתן זכות שימוע.

היו"ר גילה פינקלשטיין:

שאילתא מס' 2781, של חבר הכנסת נסים דהן, שאיננו נמצא - לפרוטוקול.

2781. אספקת ויטמינים לנכי צה"ל

חבר הכנסת נסים דהן שאל את שר הביטחון
ביום כ"ח באדר א' התשס"ה (9 במרס 2005):

נכה צה"ל טוען שאגף השיקום אינו מאשר לו אספקת ויטמינים, למרות חוות דעת רפואית שלפיה הוויטמינים צמודים לתרופותיו ומסייעים ליעילותן, וזאת בטענה כי מדובר בתוספי מזון, וכי רק במקרים מסוימים מאושרת אספקתם.

רצוני לשאול:

1. האם נכון הדבר?

2. אם כן – מה הם הקריטריונים לקבלת ויטמינים?

3. האם נשקל לאשרם לכל נכי צה"ל, או לחלופין במקרים שרופא מאשר את חיוניותם?

תשובת סגן שר הביטחון זאב בוים:
(לא נקראה, נמסרה לפרוטוקול)

1-3. הקריטריונים לאישור ויטמינים לנכי צה"ל הם כדלקמן: א. הנכה מוכר במחלה הגורמת ישירות לפגיעה במאגרי הוויטמינים בגוף; ב. לנכי 100%+,  כאישור חריג לקבוצה ייחודית זו; ג. במקרה - יש לציין שהוא חריג ביותר - שבו איש מקצוע מתחום רפואי מסוים יקבע באופן חד-משמעי שיש קשר ישיר בין צרכים מסוימים של הנכה שאנו מטפלים בהם לבין אספקה של ויטמין מסוים. בדרך כלל ההמלצות לוויטמינים הן כלליות מאוד ולא מתייחסות לוויטמין מסוים שלו זקוק הנכה.

לסיכום, המלצה למתן ויטמינים הינה המלצה למתן תוסף מזון ואיננו עוסקים בכך.

היו"ר גילה פינקלשטיין:

שאילתא מס' 2855, של חבר הכנסת אפרים סנה, שאינו נמצא - לפרוטוקול.

2855. גמול חיילי מילואים

חבר הכנסת אפרים סנה שאל את שר הביטחון
ביום י"ט באדר ב' התשס"ה (30 במרס 2005):

לכמה מאות חיילי מילואים המתחילים שירות מילואים פעיל בחודש דצמבר ומסיימים אותו במהלך ינואר אין מחשיבים את ימי המילואים ששירתו בחודש ינואר לעניין גמול מילואים, וכמו כן אין הם מקבלים את התגמול המיוחד לשירות ממושך.

רצוני לשאול:

האם ישונה הנוהל כך שחישוב הגמול המגיע לאנשי מילואים אלה ייעשה באופן רצוף משנה קלנדרית אחת לשנייה?

תשובת סגן שר הביטחון זאב בוים:
(לא נקראה, נמסרה לפרוטוקול)

תכנון הגרף הצה"לי למערך המילואים מתבצע באופן מושכל, כך שמספר היחידות שמבצעות תעסוקה מבצעית החוצה שנה קלנדרית קטן מאוד.

תעסוקה מבוצעת על-ידי יחידות אורגניות - קרי גדודים או פלוגות לוחמות.

כאשר תעסוקה מבצעית חוצה שנה קלנדרית, מפעיל הרמטכ"ל את סמכותו ובשונה מכלל החישובים הרגילים, התקופה נספרת גם לשנה הקלנדרית החדשה, כך שאם היחידה מוזמנת לתעסוקה נוספת, חיילי היחידה מקבלים את התגמול המיוחד.

חיילים שאינם קרביים אינם מבצעים תעסוקה מבצעית ועל כן כלל זה אינו מופעל לגביהם.

לאור זאת אין כוונה לשנות את הכללים. מי שיבצע מילואים עד 31 בדצמבר, ייזקף משך השירות המבצעי הפעיל שביצע לאותה שנה. מילואים המתחילים או נמשכים החל מ-1 בינואר ייזקפו לשנה החדשה.

היו"ר גילה פינקלשטיין:

שאילתא מס' 2947, של חבר הכנסת יצחק כהן, שאינו נמצא - לפרוטוקול.

סגן שר הביטחון זאב בוים:

גברתי היושבת-ראש, ברשותך, לבקשת השואל, אענה על השאילתא הזאת אף שהוא לא נמצא. אני מבין שהנוהג מאפשר זאת.

היו"ר גילה פינקלשטיין:

זו שאילתא מס' 2947 בנושא: יחס מפקד לחיילים שומרי מצוות.

2947. יחס מפקד לחיילים שומרי מצוות

חבר הכנסת יצחק כהן שאל את שר הביטחון
ביום ט"ז באייר התשס"ה (25 במאי 2005):

פורסם, כי מפקד בצה"ל הורה לחייליו להסיר את הציצית, וכי תגובת צה"ל היא שמדובר בפרשנות שגויה של מפקד המחלקה, שהוא דתי, וכי הוא ננזף.

רצוני לשאול:

1. האם הדברים נכונים?

2. אם כן – במה שגה המפקד?

3. כיצד תימנע הישנות מקרה כזה?

סגן שר הביטחון זאב בוים:

1-2. מפקד המחלקה, קצין דתי, הבין לא נכון את הנחיית מפקדיו להוריד את החולצות הלבנות לצורך העמידה בטקס ההשבעה ופקד על חייליו להוריד גם את הציציות. לאחר הטקס, כאשר הגיעו הדברים לידיעת מפקדיו, הוא הועמד על טעותו וננזף.

על-פי פקודת הצבא חיילים דתיים רשאים ללבוש ציציות במהלך שירותם הצבאי וכן בזמן אימונים וטקסים. הפקודה ידועה ומוכרת למפקדים בבסיס הטירונים של חיל ההנדסה, ובכלל זה למפקד מחלקת בני הישיבות.

3. כאמור, מקורו של האירוע בטעות ולא היתה כל כוונה לפגוע ברגשות החיילים שומרי המצוות.

3003. הפרטת יחידות מחסני חירום אוגדתיים

חבר הכנסת אפרים סנה שאל את שר הביטחון
ביום כ"ג באייר התשס"ה (1 ביוני 2005):

פורסם ב"הארץ" ב-20 במרס 2005, כי יופרטו שתי יחידות מחסני חירום - ימ"ח - אוגדתיים.

רצוני לשאול:

1. האם הידיעה נכונה?

2. אם כן - מה היתה עבודת המטה שהביאה להחלטה זו?

3. אם היתה זו ועדה מייעצת, מי היו חבריה?

תשובת סגן שר הביטחון זאב בוים:
(לא נקראה, נמסרה לפרוטוקול)

1. המידע נכון. מנכ"ל משרד הביטחון החליט לבצע פיילוט, באמצעות מכרז, באוגדות מסוימות. ההחלטה היא פועל יוצא של צעדי התייעלות וארגון מחדש. תחום הימ"חים נושא בחובו פוטנציאל התייעלות וחיסכון כלכלי, ובשלב זה, כאמור, הצפי הוא לפרסום מכרז פיילוט.

2-3. במפקדת זרוע היבשה ובצה"ל בכלל מתבצעות בשנתיים האחרונות עבודות מטה למיקור-חוץ, ובכלל זה מיקור-חוץ של ימ"חים. עבודה זו בוצעה בשיתוף האוגדות, הפיקודים המרחביים, אט"ל, אג"ת ומשרד הביטחון, והיא הוצגה לדרגים הביטחוניים הרלוונטיים עד לרמת סגן הרמטכ"ל ומנכ"ל משרד הביטחון.

3018. דרישות ההשכלה לתפקיד קצין תגמולים

חבר הכנסת איתן כבל שאל את שר הביטחון
ביום א' בסיוון התשס"ה (8 ביוני 2005):

על-פי הוראות משרדך, ההשכלה הנדרשת מקצין התגמולים היא על-תיכונית בלבד, וזאת  אף שקצין התגמולים ממלא תפקיד מעין-שיפוטי בהכרעתו בקביעת הזכאות על-פי חוק לפי חוק הנכים (תגמולים ושיקום), התשי"ט-1959.

רצוני לשאול:

1. מה היא עמדת משרדך לגבי מילוי תפקיד מעין-שיפוטי על-ידי בעל השכלה על-תיכונית?

2. האם נשקל לשנות את דרישת ההשכלה לבוגר משפטים - LLB, ואם לא – מדוע?

תשובת סגן שר הביטחון זאב בוים:
(לא נקראה, נמסרה לפרוטוקול)

1-2. נושא הכישורים הנדרשים מקצין תגמולים באגף השיקום נבחן במשרד הן ברמה העקרונית והן ברמה המעשית. נמצא כי אין כל מניעה שבתפקיד זה ישתבץ מי שאינו משפטן ובהחלט גם מי שהשכלתו   על-תיכונית אחרת.

3072. מימון גלולות למניעת היריון לחיילות

חבר הכנסת רשף חן שאל את שר הביטחון
ביום ח' בסיוון התשס"ה (15 ביוני 2005):

הוועדה לקביעת סל התרופות החליטה, כי נערות עד גיל 20 זכאיות לגלולות למניעת היריון במסגרת הסל, אך שירות זה אינו ניתן לחיילות.

רצוני לשאול:

1. כיצד יכולות חיילות לממן אמצעי מניעה שעליהם ממליצה מיפקדת קצין רפואה ראשי?

2. מדוע לא יקבלו החיילות מימון לגלולות בדומה לנערות שאינן משרתות?

תשובת סגן שר הביטחון זאב בוים:
(לא נקראה, נמסרה לפרוטוקול)

1-2. כיום מממן צה"ל גלולות למניעת היריון רק במקרים שבהם קיים צורך רפואי, אך לא כאמצעי למניעת היריון. במקרה כזה צה"ל מספק לחיילות החפצות בכך מרשם לרכישת הגלולות באופן פרטי בבית-מרקחת אזרחי.

המערכת הצבאית סבורה כי יש למצוא את הדרך לספק גלולות למניעת היריון לנשים בגיל 18-20 המשרתות בצה"ל, בהתאם למצבן הרפואי. זאת, לאור ההחלטה להכניס את הגלולות לסל התרופות ביחס לקבוצת אוכלוסייה זו.

עם זאת יש להדגיש, כי קופות-החולים קיבלו תוספת לתקציביהן לצורך מימוש ההחלטה בדבר הרחבת סל התרופות, בעוד צה"ל לא קיבל תוספת תקציבית לשם כך אף שהחלק הגדול ביותר באוכלוסייה הרלוונטית, נשים בגיל 18-20, משרת בו.

אף-על-פי שהצבא לא קיבל כל תוספת תקציבית בגין ההחלטה האמורה, הגורמים הרלוונטיים בצה"ל פועלים למציאת המקורות התקציביים למימושה.

3105. אלימות מפגינים נגד הקמת גדר ההפרדה

חבר הכנסת אריה אלדד שאל את שר הביטחון
ביום ח' בסיוון התשס"ה (15 ביוני 2005):

פורסם ב"ידיעות אחרונות" ב-5 ביוני 2005, כי חייל צה"ל איבד את עינו בהפגנה אלימה נגד הקמת הגדר שהשתתפו בה ישראלים ופלסטינים.

רצוני לשאול:

1. האם הידיעה נכונה?

2. אם כן - האם נעצרו מפגינים אלימים?

3. לאור המעצרים המינהליים של פעילי ימין, האם נעצרו פעילי השמאל המארגנים הפגנות אלימות?

סגן שר הביטחון זאב בוים:

1. גברתי היושבת-ראש, חבר הכנסת אלדד, חברי הכנסת, במהלך הפגנה של כ-400 פלסטינים, פעילי שמאל וחברי כנסת ישראלים באזור הכפר בילעין, ממערב לרמאללה, הפירו המפגינים את צו השטח הצבאי הסגור אשר הוכרז במקום. כוחות צה"ל ומג"ב אפשרו למפגינים לקיים תפילה במקום לאחר שהתחייבו כי לאחריה יעזבו את האזור. בתום התפילה ניסו מפגינים להיכנס לשטח הצבאי הסגור, החלו לזרוק אבנים לעבר כוחות הביטחון ולהכות את החיילים והשוטרים שניסו למנוע את כניסתם. כתוצאה מיידוי האבנים איבד חייל צה"ל את עינו.

2. המפגינים האלימים נעצרו.

3. מעצר מינהלי בהקשר דנן אינו רלוונטי מעצם היותו מעצר מנע. בכל הנוגע למעצר על רקע הפרות סדר יש לפנות למשטרת ישראל.

היו"ר גילה פינקלשטיין:

שאלה נוספת - חבר הכנסת אריה אלדד, בבקשה.

אריה אלדד (האיחוד הלאומי - ישראל ביתנו):

אדוני סגן השר, אתה ודאי לא אחראי להתקשורת, אבל התקשורת היתה רוויה בהתקפות ארסיות על מפגיני הימין. לאחרונה שמענו על מישהו שתכנן לחסום את נתיבי-איילון ונידון לשנתיים מאסר. לא שמענו לאילו תקופות נידונו הפורעים שעקרו את עינו של החייל. גם לא שמעתי, כיוון שההפגנות בבילעין מתרחשות מדי שבוע - וכאן יש שאלה של מעצר מינהלי כצעד מונע - שיש כוונה למנוע את המשך הפגיעה בחיילי צה"ל המתרחשת באותו מקום, באותה שעה, מדי שבוע.

סגן שר הביטחון זאב בוים:

אני לא יכול להגיד עכשיו איפה נמצא עניינם של המפגינים שנעצרו באשמת הפגיעה בחייל. אני אבדוק את זה ואומר בדיוק, אם זה עדיין באיזה הליך או כבר הוטל עונש וחולט.

אני מסכים אתך בהחלט לגבי חוסר האיזון וסוג של איפה ואיפה בהצבת ידיעות מהסוג הזה על-ידי התקשורת. התקשורת נוהגת לדווח באופן שיטתי על המתרחש מדי שבוע בבילעין. היינו חושבים שדווקא מנקודת ראות של תקשורת, כיוון שזה אירוע שמתחדש מדי שבוע בשבוע והפך להיות "עניין שבשגרה", התקשורת תאבד עניין בנושא הזה, ולא היא, מה שמעיד – אני מסכים אתך - על עמדה מאוד מגמתית של חלק מהתקשורת לפחות.

לגבי הפעולות שאנחנו עושים שם, כל עוד ההפגנות אינן אלימות אנחנו נותנים את האפשרות להפגין ממזרח לתוואי הגדר ולגדר, ומרחיקים את המפגינים משטח הגדר עצמו, שמוכרז שטח צבאי סגור. אשר לאופי ההפגנות, קורה בהרבה מקרים שבאמת המפגינים אינם עומדים בתנאים, וההפגנות, רובן ככולן, מסתיימות בפעולות כנגד חיילי צה"ל, פעולות אלימות שזוכות למענה הולם לצורך פיזור ההפגנות האלה.

אלה הדברים. הם באמת נכנסים לרוטינה שחוזרת על עצמה. צריך לפחות לעשות את הניסיון הזה לאפשר הפגנה שהיא לא אלימה, ולמנוע בכל מחיר הידרדרות של הפגנה כזאת למעשי אלימות, וזה מה שנעשה.

3118. ידיעה על שימוש במכשיר "הצעקה"

חבר הכנסת אריה אלדד שאל את שר הביטחון
ביום ט"ו בסיוון התשס"ה (22 ביוני 2005):

פורסם שצה"ל שוקל להשתמש במכשיר המכונה "הצעקה", שפותח בצבאות רוסיה וסין, נגד המסרבים להתפנות במסגרת תוכנית ההתנתקות. המכשיר משדר תדרי קול צורמים המכוונים לאוזן הפנימית וגורמים לסחרחורות ולחולשה.

רצוני לשאול:

1. האם הפרסום נכון?

2. אם כן – מה היא השפעת המכשיר על הנחשפים אליו לאורך זמן, והאם עלולים להיגרם נזקים בלתי הפיכים?

3. האם נחקרה השפעתו על ילדים ועל נשים הרות?

סגן שר הביטחון זאב בוים:

אני מבקש להשיבך, חבר הכנסת אלדד, שמערכת הביטחון לא עשתה כל שימוש באמצעי זה במסגרת תוכנית ההינתקות.

היו"ר גילה פינקלשטיין:

שאלה נוספת - בבקשה, חבר הכנסת אריה אלדד.

אריה אלדד (האיחוד הלאומי - ישראל ביתנו):

באופן מוזר, הבוקר קיבלתי תשובה שלך על אותה שאילתא מחודש יולי. הבוקר הגיעה תשובה בכתב, שמערכת הביטחון רכשה את המכשיר והוא יופעל ברמת מח"טים.

סגן שר הביטחון זאב בוים:

בסדר, אבל אין סתירה בין התשובה שקיבלת ממני בכתב לבין השאלה הקונקרטית לגבי הפעלת המכשיר הזה בתקופת ההינתקות.

אריה אלדד (האיחוד הלאומי - ישראל ביתנו):

הבנתי שהוא לא הופעל אז, אבל השאלה אז היתה שאלה ספציפית, האם יש למערכת הביטחון נתונים אם אינו עלול לגרום נזקים בלתי הפיכים לילדים, לנשים הרות. ערכתי בירור בקרב גורמי הרפואה, וברור שבעוצמות גבוהות בעת הפעלת המכשיר יכולים להיגרם נזקים חמורים מאוד, מומים מולדים, פגיעות באוזניים, פגיעות במערכת העצבים. איך מתמודדים עם האפשרות של גרימת נזקים כאלה בהפגנות בעתיד?

סגן שר הביטחון זאב בוים:

אתה שואל שאילתא שונה לגמרי על עניין הכלי עצמו, שהוא העניין המשותף פה. אתה, בתור קרפ"ר לשעבר ורופא, בוודאי יכול להעיד על אפשרויות כאלה של פגיעה פוטנציאלית, כמו שאתה מעיד.

אני לא בטוח, אבל נדמה לי שהתשובה בכתב שמתייחסת לעניין הזה קובעת שההפעלה היא על-ידי מפקד בדרג גבוה. יכול להיות שזאת הדרך שבה אפשר – על-ידי קצין בדרגה גבוהה, שהוא מפקד עם ניסיון ואחריות - למנוע. בכלל, השימוש במכשיר בוודאי ייעשה לא בכל מקרה, אלא רק במקרים יוצאי דופן.

למיטב ידיעתי, המכשיר הזה הופעל פעמים מספר בהקשר של השאילתא הקודמת שהזכרנו, בהפגנות באזור בילעין. אם תרצה פרטים בעניין הזה, אוכל לתת נתונים יותר מדויקים.

3132. תקציב מחקר ופיתוח למלחמה בטרור

חבר הכנסת רומן ברונפמן שאל את שר הביטחון
ביום כ"ב בסיוון התשס"ה (29 ביוני 2005):

על-פי הערכות הנשמעות בתקשורת, האיום האסטרטגי על ישראל השתנה מאיום במלחמה קונבנציונלית לאיום של טרור עולמי ומקומי.

רצוני לשאול:

מה הוא היחס בין ההשקעה במחקר ופיתוח למלחמה בטרור להשקעה במחקר ופיתוח למערכות נשק קונבנציונליות?

תשובת סגן שר הביטחון זאב בוים:
(לא נקראה, נמסרה לפרוטוקול)

המחקר והפיתוח הביטחוני הוא רבגוני וניתן לחלקו באופן גס לכמה שלבים מרכזיים: מחקר ופיתוח תשתיות טכנולוגיות אשר מהוות אבני בניין לפיתוח מערכות נשק; פיתוח מערכות נשק המתבססות על אינטרגרציה של טכנולוגיות שונות, שלב זה מכונה גם קדם פיתוח; פיתוח מלא של מערכות נשק המשולבות בהצטיידות.

פעילות מפא"ת – המינהל למחקר, פיתוח אמל"ח ותשתית טכנולוגית - בתחום העימות המוגבל והלוחמה בטרור:

ניתן לאפיין כמה תחומים ייחודיים לעימות מוגבל וללוחמה בטרור, בניגוד ללוחמה הכוללת, וקיימת פעילות מחקר ופיתוח רבה בנושאים הבאים: לוחמה בשטח בנוי; התמודדות עם איום המטענים; התמודדות עם איום המנהרות; התמודדות עם איום ירי תלול מסלול לסוגיו; גילוי וזיהוי חומרי נפץ; ביצוע עבודות חקר ביצועים מערכתיות בניתוח תרחישי טרור; פיתוח טכנולוגיות לשימוש במעברים; פיתוח טכנולוגיות ומערכות לאבטחת גבולות; נשק פחות קטלני.

באופן מוחלט ניתן לקבוע, כי בשנת 2005 הושקעו תקציבי מחקר ופיתוח הממוקדים ביכולות הרלוונטיות אך ורק לתחום העימות המוגבל והלוחמה בטרור בסכום של עשרות מיליוני שקלים.

בנוסף, מתוקף אחריות מפא"ת לקשרי חוץ בתחום המחקר והפיתוח הביטחוני, קיים שיתוף פעולה רב עם מדינות זרות, ובמסגרתו מתבצע מחקר ופיתוח משותף המאפשר חשיפה לטכנולוגיות שפותחו במדינות אחרות והשקעת תקציבים נוספים במחקר ובפיתוח.

משרד הביטחון ומפא"ת, מעבר לתפקידם הרשמי של תמיכה בפעילות צה"ל, נמצאים גם בקשרי עבודה וביצוע מחקר ופיתוח בשיתוף עם גורמי ביטחון נוספים, משטרת ישראל וכו'.

לאור האמור לעיל, הרי לא ניתן לתת תשובה כמותית מוחלטת על שאלתך. בשנים האחרונות, ובפרט בשנת 2005, הוגברה מאוד ההשקעה במחקר ופיתוח ללוחמה בטרור הן במפא"ת והן בפרויקטים של הזרועות.

סגן שר הביטחון זאב בוים:

גברתי היושבת-ראש, לפני שארד מהדוכן אני רוצה הערה וחצי. הערתי כבר בעבר, שהכנסת צריכה לתת את הדעת איך לתקן משהו בתקנון כדי שלא יהיה מצב כזה שברוב המכריע של השאילתות, לפחות על-פי הניסיון שלי אבל גם של שרים אחרים, חברי הכנסת השואלים לא מגיעים לקבל תשובות. יש פה גם בעיה של העיתוי שבו ניתנות התשובות, אי-אפשר להתעלם מזה. למשל, יום כזה, בשעה כזאת.

אריה אלדד (האיחוד הלאומי - ישראל ביתנו):

הבעיה העיקרית היא שהשאילתא היתה עוד בתקופת ההתנתקות ואני מקבל את התשובה היום.

סגן שר הביטחון זאב בוים:

זה נכון, אבל גם פה צריך להביא בחשבון - יכול להיות שחלק, דרך אגב, מהשינוי בתקנון צריך להביא בחשבון את פגרות הכנסת. צריך לזכור שהיתה לנו פגרה ארוכה מאז ביצוע ההתנתקות ועד שהכנסת שבה אל המושב החדש. אפשר להבהיר את זה בכתב, לנו אין שום בעיה. אני הייתי מוכן לעשות את זה, התשובה היתה מונחת אצלנו כבר הרבה זמן. אני משתדל בדרך כלל לעמוד בלוח הזמנים בעניין השאילתות ובדרך כלל כמעט אין לנו פיגורים בעניין, לפחות במשרד שלנו.

ואמרתי, חצי הערה נוספת. אני רוצה, דווקא על רקע מה שהערנו, לשבח חברי כנסת - מעטים שישנם - כמו חבר הכנסת אלדד וחברו, חבר הכנסת אורי אריאל, שיושבים וממלאים את שליחותם בכנסת עד תום כל דיון. יישר כוח.

היו"ר גילה פינקלשטיין:

תודה רבה לסגן שר הביטחון.

חברי הכנסת, תם סדר-היום. הישיבה הבאה - מחר, יום רביעי, כ"ח בחשוון תשס"ו, 30 בנובמבר 2005, בשעה 11:00. ישיבה זו נעולה.


הישיבה ננעלה בשעה 20:42.


