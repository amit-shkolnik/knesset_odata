תוכן העניינים
שאילתות בעל-פה	4
313. השתתפות במבחן המיצ"ב	4
משולם נהרי (ש"ס):	4
סגן שרת החינוך, התרבות והספורט מגלי והבה:	5
משולם נהרי (ש"ס):	6
משה גפני (דגל התורה):	7
סגן שרת החינוך, התרבות והספורט מגלי והבה:	7
שמואל הלפרט (אגודת ישראל - יהדות התורה והשבת):	12
סגן שרת החינוך, התרבות והספורט מגלי והבה:	12
הצעת חוק הכניסה לישראל (תיקון מס' 16)  (כניסה למקום המשמש למגורים), התשס"ו-2005	13
הטיפול במפוני גוש-קטיף	13
אורי אריאל (האיחוד הלאומי - ישראל ביתנו):	15
יעקב מרגי (ש"ס):	16
רן כהן (מרצ-יחד):	16
עסאם מח'ול (חד"ש-תע"ל):	16
עבד-אלמאלכ דהאמשה (רע"ם):	17
הצעות לסדר-היום	20
איום הגרעין האירני	20
רן כהן (מרצ-יחד):	21
עסאם מח'ול (חד"ש-תע"ל):	22
יוסף פריצקי (צל"ש - ציונות, ליברליות ושוויון):	24
גילה פינקלשטיין (מפד"ל):	26
אילן ליבוביץ (שינוי):	26
יעקב מרגי (ש"ס):	27
השר לביטחון פנים גדעון עזרא:	29
הצעה לסדר-היום	30
מדיניות ממשלות ישראל כלפי האזרחים הערבים  ויחסי הרוב--המיעוט בישראל	30
אחמד טיבי (חד"ש-תע"ל):	31
אחמד טיבי (חד"ש-תע"ל):	34
השר לביטחון פנים גדעון עזרא:	36
צבי הנדל (האיחוד הלאומי - ישראל ביתנו):	39
הצעת חוק התגמולים לנפגעי פעולות איבה (תיקון מס' 22), התשס"ו-2005	41
חיים כץ (יו"ר ועדת העבודה, הרווחה והבריאות):	41
משה גפני (דגל התורה):	44
הצעה לסדר-היום	44
הצורך לאפשר רכישת דירה בדיור ציבורי  גם לזכאים שגרים בה פחות משש שנים	44
יעקב ליצמן (אגודת ישראל - יהדות התורה והשבת):	44
השר לביטחון פנים גדעון עזרא:	46
יורי שטרן (האיחוד הלאומי - ישראל ביתנו):	48
מסמכים שהונחו על שולחן הכנסת	50
סגן מזכיר הכנסת נאזם בדר:	50
הצעות לסדר-היום	50
הפיגוע בנתניה	50
אריה אלדד (האיחוד הלאומי - ישראל ביתנו):	50
אחמד טיבי (חד"ש-תע"ל):	51
יורי שטרן (האיחוד הלאומי - ישראל ביתנו):	53
נסים זאב (ש"ס):	54
אבשלום וילן (מרצ-יחד):	55
סגן השר לביטחון פנים יעקב אדרי:	57
סגן השר לביטחון פנים יעקב אדרי:	60
הצעה לסדר-היום	61
ירי רקטות ה"קסאם" בדרום	61
יצחק כהן (ש"ס):	61
רן כהן (מרצ-יחד):	67
שאול יהלום (מפד"ל):	69
הצעות לסדר-היום  אי-עדכון סל הבריאות	70
שאול יהלום (מפד"ל):	70
נסים דהן (ש"ס):	72
אורי אריאל (האיחוד הלאומי - ישראל ביתנו):	74
יעקב ליצמן (אגודת ישראל - יהדות התורה והשבת):	75
מל פולישוק-בלוך (שינוי):	76
שר הבריאות דני נוה:	78
אראלה גולן (שינוי):	82
עבד-אלמאלכ דהאמשה (רע"ם):	82
אילן שלגי (שינוי):	83
אילנה כהן (העבודה - מימד - עם אחד):	83
הצעה לסדר-היום	84
המשך כהונתו של חבר הכנסת עמרי שרון למרות הרשעתו בדין	84
אריה אלדד (האיחוד הלאומי - ישראל ביתנו):	84
מל פולישוק-בלוך (שינוי):	88
עבד-אלמאלכ דהאמשה (רע"ם):	89
הצעה לסדר-היום	90
מחמוד עזאם - עצור ללא הגבלת זמן על לא עוול בכפו	90
עבד-אלמאלכ דהאמשה (רע"ם):	90
אילן שלגי (שינוי):	93
מסמכים שהונחו על שולחן הכנסת	94
סגנית מזכיר הכנסת ירדנה מלר-הורוביץ:	94


עדכון אחרון: 11/06/06

חוברת ו'
ישיבה רצ"ט



הישיבה המאתיים-ותשעים-ותשע של הכנסת השש-עשרה
יום רביעי, ו' בכסלו התשס"ו (7 בדצמבר 2005)
ירושלים, הכנסת, שעה 11:01


שאילתות בעל-פה

היו"ר עבד-אלמאלכ דהאמשה:

היום יום רביעי, ו' בכסלו התשס"ו, 7 בדצמבר 2005. אני פותח את ישיבת הכנסת.

הנושא הראשון שעומד על הפרק הוא שאילתות בעל-פה. סגן שרת החינוך, התרבות והספורט ישיב על שאילתא בעל-פה מס' 313, מאת חבר הכנסת משולם נהרי, בנושא: השתתפות במבחן המיצ"ב. בבקשה, אדוני סגן שרת החינוך. חבר הכנסת נהרי, כידוע לך, אתה מקפיד לקרוא את הנוסח הכתוב של השאילתא - לא יותר ולא פחות.
313. השתתפות במבחן המיצ"ב

משולם נהרי (ש"ס):

אדוני היושב-ראש, אדוני סגן השרה, פורסם כי תלמידי בית-ספר בחולון לא השתתפו במבחן המיצ"ב כדי שלא להוריד את רמת הממוצע של כלל ציוני התלמידים.

רצוני לשאול:

1. האם הפרטים נכונים?

2. אם כן - האם זו תופעה רווחת במערכת החינוך?

3. מה עושה משרדך בעקבות זאת? תודה.
סגן שרת החינוך, התרבות והספורט מגלי והבה:

אדוני היושב-ראש, אני מתכבד להשיב על השאילתא של חבר הכנסת משולם נהרי. כשהכינו לי את התשובות על השאילתות, חבר הכנסת נהרי, הודיעו לי כמה היית מעורה במשרד החינוך והתרבות, גם כסגן שר וגם כפקיד בכיר במערכת החינוך והתרבות של מדינת ישראל.

לשאלה שלך - ככלל, ההשתתפות במבחני המיצ"ב הינה חובה המעוגנת בחוזר מנכ"ל משרד החינוך. למען הסר ספק, חשוב להבהיר כי מבחן המיצ"ב נועד לשמש כלי בידי המנהלים והמורים לקבלת תמונה מהימנה ומלאה על מצב הלמידה וההוראה בבית-ספרם, ולא לבדיקת רמתו של התלמיד או הפרט.

1. מבירור שנעשה עם בית-הספר בחולון עולה, כי הסיבה להוצאה של ארבעה תלמידים מכיתה ב' ממבחן המיצ"ב בעברית, מקורה באי-הבנה. סגנית המנהלת - שהחליפה את המנהלת החולה - סברה בטעות כי במבחן בעברית יש כיתת תלמידים עם צרכים מיוחדים שבה מקריאים לתלמידים את שאלון הבחינה. אף שהובהר לה שבמבחן בעברית - שלא כמו במבחנים האחרים - אין כיתת הקראה וכי על כל התלמידים להיבחן בכיתה רגילה, החליטה הסגנית לפטור את התלמידים הללו מהמבחן. מקרה חריג זה נמצא בטיפול המחוז.

פה, באמת, עולה השאלה אם היתה תמימות בהתנהגותה של סגנית המנהל, שחשבה שאותם ארבעה תלמידים הם בכיתה מיוחדת והחליטה להעביר אותם למבחן בכיתה שבה עושים הקראה, או שידעה ורצתה כמובן להשפיע על התוצאות. לכן המחוז נכנס לתמונה ומטפל, וכמובן בעקבות המידע שהעברת אלינו הנושא ייבדק, ואני מקווה שהדברים שהוסברו יוכיחו שלא היה פה רצון להטות את תוצאות המבחנים.

שנינו היינו מעורבים בוועדת החינוך והתרבות בתקופה הארוכה הזאת. אנחנו צריכים להציג את התמונה האמיתית של מצב החינוך ורמת הבחינות במיצ"ב, וזה נושא שחשוב תמיד לבדוק אותו באינדיקציות הנכונות.

2. היעדרות תלמידים מהמבחנים אינה בשום פנים ואופן תופעה רווחת במערכת. מדובר בכל שנה בתלונות בודדות וחריגות. בדיקה מעלה כי שיעור הנוכחות הממוצע במבחני המיצ"ב בתשס"ה עמד על 90%-93% - שיעור קרוב לשיעור הנוכחות ביום חורף ממוצע שבו נעדרים כמה תלמידים בשל מחלה. לכן, הנוכחות נראית סבירה.

3. בתום כל מועד בחינה, כחלק מההליך השגרתי, מוצלבת רשימת הנוכחות במבחנים עם מצבת התלמידים - -
משה גפני (דגל התורה):

מצֶבֶת.

סגן שרת החינוך, התרבות והספורט מגלי והבה:

מכל מלמדי השכלתי, בייחוד בשפה העברית.

- - ומאותרים המקרים שבהם הנוכחות במבחנים היתה נמוכה. מקרים חריגים אלה מועברים לטיפול מנהלי המחוזות ואגפי הגיל המתאים במשרד החינוך. הליך זה מתבצע על מנת למנוע שאירועים חריגים כגון אלו יהפכו לתופעה. התהליך מטופל במישור הענייני והמשמעתי, בהתאם לנסיבותיו של כל מקרה ומקרה.
היו"ר עבד-אלמאלכ דהאמשה:

תודה רבה לסגן שרת החינוך. שאלה נוספת לחבר הכנסת נהרי – בבקשה, אדוני.
משולם נהרי (ש"ס):

תודה, אדוני סגן השרה, על תשובתך המלאה. אני הייתי רוצה להוסיף שאלה. במבחני המיצ"ב האחרונים קיבלו בתי-הספר החרדיים ציונים גבוהים, ואף יותר מהמגזר הכללי, בעברית ובמתמטיקה. אף-על-פי-כן, הגיעו הרבה תלונות מבתי-ספר שמבחני המיצ"ב שמתקיימים בבתי-הספר החרדיים לא עומדים בקריטריונים, לא הערכיים ולא הלוגיסטיים. אני רוצה לשאול מה בדעת משרדך לעשות כדי להתאים את המבחנים באופן מלא גם לציבור החרדי.

האם אני יכול לשאול עוד שאלה נוספת?
היו"ר עבד-אלמאלכ דהאמשה:

תשאל.
משולם נהרי (ש"ס):

השאלה הנוספת - ואני שואל אותה כמי שמכיר את המערכת וכמי שמכיר את האווירה בבית-הספר בתקופה שמתכוננים למבחנים. שמעתי מהרבה עובדי הוראה שכבר מתחילת השנה מכינים את התלמידים למבחני המיצ"ב, ועל חשבון מקצועות חשובים, על חשבון הלימודים. יושבים ומכינים את התלמידים איך לענות על כל מיני שאלות, במקום להמשיך להקנות להם כלים וידע. האם לא הגיע הזמן להפסיק להתעסק באופן אובססיבי במבחני המיצ"ב ולהתחיל לעסוק במהות - איך לבנות את המערכת מחדש ובצורה נכונה, כדי שנגיע להישגים נאים? תודה.
היו"ר עבד-אלמאלכ דהאמשה:

תודה רבה. אדוני סגן השרה, עדיין אל תענה. שאלה נוספת לחבר הכנסת גפני, ולאחר מכן אדוני יענה לשני השואלים.
משה גפני (דגל התורה):

אדוני היושב-ראש, אדוני סגן השרה, ראשית רציתי לדעת אם הבנתי נכון שמבחני המיצ"ב אינם חובה והם רשות - אלא אם כן תתקן אותי, כבוד סגן השרה, אם אני טועה. כך נאמר על-ידך.

היו"ר עבד-אלמאלכ דהאמשה:

תמשיך לשאול, אדוני.
משה גפני (דגל התורה):

רק לשם הבהרה, האם אכן נאמר על-ידך שמבחני המיצ"ב אינם חובה.

אני מבקש לשאול, אדוני סגן השרה. מבחני המיצ"ב הם כישלון טוטלי. כישלון טוטלי. אין כישלון יותר גדול ממבחני המיצ"ב. זה מבחן שנעשה למנהלי ומנהלות בתי-הספר - האם בית-הספר שלהם ברמה גבוהה או לא ברמה גבוהה. מבחנים למנהלי בתי-הספר זה דבר טוב. המבחנים במקרה הזה הם לא על חשבון המנהל או המנהלת, הם על חשבון התלמידים והתלמידות. התלמידים והתלמידות, מתחילת שנת הלימודים - כל מה שהם עושים, הם חוזרים ומשננים את מה שלמדו באותו מקצוע ספציפי שעליו המבחן, כדי שהמנהל יצליח ובית-הספר יקבל ציון גבוה. לא לומדים, לא מחנכים, שום דבר. עוסקים במבחן. אם בעברית - אז עוסקים בעברית, ולא עוסקים בלימודים נוספים, אלא חוזרים על מה שלמדו בעבר; אם במתמטיקה - אותו דבר.

זה כישלון טוטלי, שהמשרד יודה בעניין הזה. אם זה רשות, ולי היו בן או בת בבית-הספר היסודי - לא הייתי נותן להם לעשות את המבחן המטופש הזה.

היו"ר עבד-אלמאלכ דהאמשה:

תודה רבה. אני לא שמעתי שאלה, ואני לא יודע אם יש מה לענות מלבד על ראשית הדברים – האם המבחנים הם חובה או רשות? אדוני סגן השרה, בבקשה.

סגן שרת החינוך, התרבות והספורט מגלי והבה:

אדוני היושב-ראש, לגבי שאלת חבר הכנסת נהרי ובתי-הספר החרדיים, אכן אני מאשר שהתוצאות במבחני המיצ"ב בבתי-הספר החרדיים היו טובות והרמה היתה טובה. מבחינת דעתי האישית, וכך אני נוהג בתפקידי כסגן שרת החינוך והתרבות, אני לא מבחין בין מגזר למגזר, אלא על דגלי חרות שצריך לתת העדפה למגזרים שהם חלשים ולא מסייעים להם מספיק ולהשוות אותם לשאר המגזרים. גם בתפיסת העולם שלי, אלה ששומרים את המסורת מכל דת שהיא, מכל מגזר שהוא, צריך לכבד אותם ולתת להם את היכולת להמשיך את מסורתם ולשלב אותה בחינוך הנדרש בבתי-הספר ובמשרד החינוך.

משה גפני (דגל התורה):

אדוני סגן השרה, אתה כן. המשרד שלך מפלה אותנו ממש ואין שום בעיה, ונותן לנו העדפה שעוד מעט מגיעה לכיוון התחתית. אתה - כן, והמשרד שלך - אפס מאופס. תבדוק בכל הסקטורים.

היו"ר עבד-אלמאלכ דהאמשה:

חבר הכנסת גפני, ניתנה לך הזדמנות.

משה גפני (דגל התורה):

מה שהם עושים לחינוך החרדי לא עשו בשום מדינה טוטליטרית בעולם. אין שום תחום שמעבירים אליו את התקציב שצריך להעביר - לא ליסודי, לא לתיכון, לא לסמינרים, לא להסעות ולא לתלמודי-תורה. תאמין לי שאנחנו לא במדינה דמוקרטית בכלל. אתה - כן. המשרד שלך - אפס.

סגן שרת החינוך, התרבות והספורט מגלי והבה:

חבר הכנסת גפני, מכיוון ששנינו באותה קואליציה, אני מעדיף שאת המלחמות האלה - - -

משה גפני (דגל התורה):

מה זה משנה? אחרי צחי הנגבי כבר לא יודעים כלום.

סגן שרת החינוך, התרבות והספורט מגלי והבה:

לא. אם יש לך מלחמות וטענות - הרי אנחנו יודעים מי החזיק את משרד החינוך לאורך כל השנים ומי בתפקיד.

היו"ר עבד-אלמאלכ דהאמשה:

הוא מדבר על קואליציה. יש עוד קואליציה, אחרי כל מה שהיה.

שמואל הלפרט (אגודת ישראל - יהדות התורה והשבת):

סגן השרה, הכוונה היא לקדנציה האחרונה. חבר הכנסת גפני מתייחס רק לקדנציה הנוכחית.

סגן שרת החינוך, התרבות והספורט מגלי והבה:

אני יכול רק להגיד לך, שמבחינתי ובתחומים שאני מטפל בהם - -

משה גפני (דגל התורה):

זה נכון.

סגן שרת החינוך, התרבות והספורט מגלי והבה:

- - אני מתייחס בשוויון מוחלט. להיפך, אני מחזק, וזו גם תפיסת העולם שלי. לא צריך, בגלל אמונתך ובגלל המסורת שאתה שומר, להתייחס אליך כך, אלא צריך להתייחס אליך עם היתרון הזה.

אני רוצה לחזור לשאלה של חבר הכנסת נהרי. לגבי בתי-הספר החרדיים והתלונות שאתה ציינת, אני לא יודע עליהן. אני מוכן לבדוק אותן. אם יש תלונות כאלה, צריך לטפל בהן. כשאנחנו מדברים על כך שהעיסוק בהכנות למיצ"ב הופך לאובססיה, זו טעות אחת גדולה. אני חושב שאנחנו צריכים לבדוק את כל המערכת. אני כן בעד מבחנים מדי פעם, בלי הכנות, כדי לבדוק את הרמה והתוצאות. אם חלק מבתי-הספר או חלק מאותה הפקידות שאתה מדבר עליה רוצה להעלות את הרמה על-ידי כך שנעסוק רק בהכנה לנושאים האלה, אני נגד הדברים האלה. כרגע אני בתפקיד סגן שרת החינוך, ואתה היית פעם סגן שר החינוך וסגן שרת החינוך, ואני אעשה הכול כדי שנוציא ונשלול מהיסוד דברים כאלה ותופעות כאלה. אני, כמובן, אעביר את הדברים, ואני צריך להילחם בהם.

לשאלת חבר הכנסת גפני, אם מבחני המיצ"ב הם רשות או חובה, אמרתי כי המיצ"ב נועד לשמש כלי בידי המנהלים והמורים לקבלת תמונה מהימנה ומלאה על מצב הלמידה וההוראה בבית-ספרם.

שמואל הלפרט (אגודת ישראל - יהדות התורה והשבת):

אדוני סגן השרה - - -

סגן שרת החינוך, התרבות והספורט מגלי והבה:

סליחה, תן לי להשלים.

היו"ר עבד-אלמאלכ דהאמשה:

חבר הכנסת הלפרט.

שמואל הלפרט (אגודת ישראל - יהדות התורה והשבת):

בתחילת דבריך אמרת שמבחני המיצ"ב הם לא חובה.

היו"ר עבד-אלמאלכ דהאמשה:

חבר הכנסת הלפרט, אני לא מרשה לאדוני. חבר הכנסת הלפרט, אני קורא אותך לסדר. אתה לא יכול להתערב כך בדיון על דעת עצמך. הוא עונה.

שמואל הלפרט (אגודת ישראל - יהדות התורה והשבת):

- - - לקרוא לסדר.

היו"ר עבד-אלמאלכ דהאמשה:

לא. תבקש יפה, ונשקול ואולי ניתן לך. אבל לא כך. תודה רבה.

שמואל הלפרט (אגודת ישראל - יהדות התורה והשבת):

אתה לא תלמד אותי איך, עם כל הכבוד לך.

היו"ר עבד-אלמאלכ דהאמשה:

אדוני, עם כל הכבוד גם לך, יש פה סדר ויש תקנון. אתה תלך לפי התקנון ולפי הסדר, ולא תעשה מה שאתה רוצה.

שמואל הלפרט (אגודת ישראל - יהדות התורה והשבת):

גם אתה לא תעשה מה שאתה רוצה. גם אתה לא תעשה.

סגן שרת החינוך, התרבות והספורט מגלי והבה:

אדוני היושב-ראש, לגבי השאלה שלך אם זה רשות או חובה, מבחני המיצ"ב הם חובה, אבל אני לא יודע אם זה רק לפי חוזר מנכ"ל, או גם מעבר לכך. אני יודע שהמבחנים האלה נהוגים במערכת שנים רבות, והם מתקיימים כדי לבדוק את המצב החינוכי בבתי-הספר בארץ.

משה גפני (דגל התורה):

ואתם חושבים להמשיך את זה.

סגן שרת החינוך, התרבות והספורט מגלי והבה:

אני חושב שכן. אמרתי איפה צריך להיות תיקון - בשני תחומים: שבתי-הספר לא יעסקו רק בנושאים האלה בזמן המוקדש ללימודים, וצריך לפקח שכך אכן יהיה הדבר. אנחנו, כמערכת, חייבים גם לוודא שלא נהפוך את המערכת הזאת לכלי כדי להיטיב עם אותם מקומות שהתוצאות של מבחני המיצ"ב ישקפו לא נכונה או לא ישקפו את המצב האמיתי. לכן, צריך שיהיו מבחני פתע - לבוא לבתי-הספר ואפילו להשתמש בשיטות המקובלות במוסדות ובמסגרות אחרות; כלומר, להודיע יום קודם לכן שאנחנו באים מחר לבחון עם כל הכלים האלה, וזו הבחינה האמיתית. אחרת, אם אנחנו נעסוק רק בהכנה לבחינות ולא נלמד דברים אחרים, אנחנו חוטאים למטרה. נכון שההכנות חשובות, אבל לא על חשבון לימודים במסגרות אחרת.

דרך אגב, אני מתעודד, כשאני שומע על התוצאות בבתי-הספר החרדיים.

משה גפני (דגל התורה):

אני לא צריך את זה. מה, אני לא יודע מה יש בבתי-הספר החרדיים? אני צריך את משרד החינוך בשביל זה?

סגן שרת החינוך, התרבות והספורט מגלי והבה:

בסדר. תפיסת העולם שלי אומרת, שבניגוד לאלה שחושבים שלא צריך לשמור על המסורת והדת, במקום שנשמרות בו המסורת והדת יש גם הישגים ויש דברים שאנחנו שואפים להם. אני בא מחברה שהיא לא רחוקה מהחברה שלך.

משה גפני (דגל התורה):

גם אתה, גם היושב-ראש וגם אני יודעים שמה שאמרת נכון. יש פה הרבה שלא יודעים את זה.

סגן שרת החינוך, התרבות והספורט מגלי והבה:

זו זכותם.

היו"ר עבד-אלמאלכ דהאמשה:

תודה רבה. אנו ניתן למר הלפרט. אם אתה רוצה לשאול שאלה נוספת, אפשר לתת לך את זה, ותשאל באופן מסודר מהמיקרופון. זו שאלה נוספת. יש שני שואלים, והיה רק אחד - - -

שמואל הלפרט (אגודת ישראל - יהדות התורה והשבת):

אין לי שום שאלה נוספת. אני רק רוצה להזכיר שסגן השרה בתחילת דבריו - - -

היו"ר עבד-אלמאלכ דהאמשה:

לא שומעים אותך.

שמואל הלפרט (אגודת ישראל - יהדות התורה והשבת):

אדוני היושב-ראש, אדוני סגן השרה, אתה אמרת בתחילת דבריך שמבחני מיצ"ב אינם חובה. אני רוצה לשאול עוד הפעם: האם הדבר הזה נכון או לא נכון?

סגן שרת החינוך, התרבות והספורט מגלי והבה:

אמרתי: הינה חובה. המבחנים הם חובה.

שמואל הלפרט (אגודת ישראל - יהדות התורה והשבת):

הם כן חובה.

סגן שרת החינוך, התרבות והספורט מגלי והבה:

כן, והם מעוגנים בחוזר מנכ"ל. זה מה שאמרתי, ועל זה אני חוזר. רק אמרנו לגבי השיטה. שמענו את ההשגות של חברי הכנסת המכובדים, ורשמתי לפני. גם אני בדעה שלכם, שאסור שההכנות לבחינות האלה יהיו על חשבון הלימודים האחרים. זה צריך להיות במקביל.

שמואל הלפרט (אגודת ישראל - יהדות התורה והשבת):

תודה.

היו"ר עבד-אלמאלכ דהאמשה:

תודה רבה לסגן שרת החינוך. אדוני  יכול לרדת מהדוכן. על סדר-יומנו שאילתא בעל-פה נוספת, של חברת הכנסת אתי לבני, ואינני רואה אותה באולם. נעבור לנושא הבא.


הצעת חוק הכניסה לישראל (תיקון מס' 16) (כניסה למקום המשמש למגורים), התשס"ו-2005
["דברי הכנסת", חוברת זו, עמ'  26854.]
(קריאה ראשונה)

היו"ר עבד-אלמאלכ דהאמשה:

הצעת חוק הכניסה לישראל (תיקון מס' 16) (כניסה למקום המשמש למגורים), התשס"ו-2005, קריאה ראשונה - הצבעה. נצביע על הצעת החוק עכשיו.

מי שרוצה להצביע בעד - יצביע בעד, ומי שמתנגד - יצביע נגד. אפשר להצביע.

הצבעה מס' 1

ההצעה להעביר את הצעת החוק לוועדה - 2
נגד - 11
נמנעים - 1
ההצעה להעביר את הצעת חוק הכניסה לישראל (תיקון מס' 16) (כניסה למקום המשמש למגורים), התשס"ו-2005, לוועדה לא נתקבלה.

מל פולישוק-בלוך (שינוי):

אני לוחצת "נגד"  - - -

היו"ר עבד-אלמאלכ דהאמשה:

את לא לוחצת על "נגד", ואני רואה את זה מפה.

ברוב של 11 מתנגדים, שני תומכים בלבד ונמנע אחד, הצעת החוק לא אושרה על-ידי הכנסת. תודה רבה.


הטיפול במפוני גוש-קטיף
["דברי הכנסת", חוברת זו, עמ' 26892.]

היו"ר עבד-אלמאלכ דהאמשה:

הנושא הבא הוא הטיפול במפוני גוש-קטיף - דיון בעקבות הצעה לסדר-היום של חבר הכנסת אורי אריאל - סיכום הדיון והצבעה. אדוני המזכיר, יש לך הודעת סיכום דיון? חברי הכנסת, הדיון היה, ואין פה הצעות לסיכום הדיון. אנחנו מסתפקים במה שהיה ועוברים לנושא הבא.

יצחק כהן (ש"ס):

חבר הכנסת אורי אריאל.

היו"ר עבד-אלמאלכ דהאמשה:

יש לך הצעה לסיכום?

יצחק לוי (ציונות לאומית דתית מתחדשת):

ודאי שיש.

היו"ר עבד-אלמאלכ דהאמשה:

אדוני, תביאו את זה בזמן.

אורי אריאל (האיחוד הלאומי - ישראל ביתנו):

אדוני היושב-ראש, אני לא הצלחתי להעביר - - -

היו"ר עבד-אלמאלכ דהאמשה:

קודם תגיש זאת למזכיר.

אורי אריאל (האיחוד הלאומי - ישראל ביתנו):

סליחה.

סגן השר לביטחון פנים יעקב אדרי:

אדוני היושב-ראש, אף אחד לא הודיע. תשובות על שאילתות תמיד נמשכות בערך שעה, ופתאום עכשיו - רבע שעה. אני מצטער, אני התכוננתי. אדוני היושב-ראש, לא מקובל מה שנעשה כאן.

היו"ר עבד-אלמאלכ דהאמשה:

מה?

סגן השר לביטחון פנים יעקב אדרי:

לגבי חוק הכניסה לישראל.

היו"ר עבד-אלמאלכ דהאמשה:

אדוני, יש סדר-יום, והכנסת התחילה את הישיבה.

סגן השר לביטחון פנים יעקב אדרי:

- - - שבא תוך רבע שעה - - -

היו"ר עבד-אלמאלכ דהאמשה:

אתם עסוקים בדברים אחרים, וזה עניין שלכם. הכנסת ריבונית, והיא הולכת לפי סדר-היום שלה. מי שנמצא מעלה את העניינים שלו, ומי שלא נמצא זכותו להיעדר וזכותנו להמשיך בדיון לפי התקנון, כפי שאנחנו יודעים. אין אנחנו חייבים לדאוג לממשלה שתבוא בזמן ותהיה כאן ותעבור על העניינים שלה. תודה רבה.

חבר הכנסת אורי אריאל, אדוני יכול לעלות לדוכן ולהקריא את הצעת סיכום הדיון מטעמו.

אורי אריאל (האיחוד הלאומי - ישראל ביתנו):

אדוני היושב-ראש, חברי חברי הכנסת, הנני מתכבד להגיש הצעת סיכום בנושא הטיפול במפוני גוש-קטיף וצפון השומרון מטעם הסיעות האיחוד הלאומי, המפד"ל ודגל התורה:

א. הכנסת קובעת כי הטיפול במפונים עד כה התאפיין במחדלים חמורים שנדרש בהם תיקון לאלתר בתחומים הבאים: 1. יינתן דיור לכל התושבים שגרו ביישובים שפונו, וזאת לפי הקהילות; 2. הממשלה נדרשת לזרז את הקמת יישובי הקבע; 3.  מינהלת סל"ע במשרד ראש הממשלה נדרשת לפשט את ההליכים המינהליים לקבלת הפיצויים ולזרז את שחרור המקדמות והפיצויים; 4. יינתנו כל שירותי החינוך, הבריאות, הרווחה וכדומה גם לילדים הנמצאים באתרים עיר האמונה ויד-מרדכי.

ב. הכנסת מברכת את כל האזרחים והארגונים המושיטים סיוע למפונים. תודה.

היו"ר עבד-אלמאלכ דהאמשה:

תודה רבה לחבר הכנסת אורי אריאל. יעלה ויבוא חבר הכנסת מרגי ויקריא הצעה לסיכום הדיון מטעם סיעת ש"ס.

יעקב מרגי (ש"ס):

אדוני היושב-ראש, חברי חברי הכנסת, הצעת סיכום מטעם סיעת ש"ס:

סיעת ש"ס והכנסת מביעות שאט נפש מיחס הממשלה למפוני גוש-קטיף ומהתעלמותה מסל מצוקותיהם. הכנסת תובעת לטפל מייד בכל הבעיות והמצוקות שהתעוררו.

היו"ר עבד-אלמאלכ דהאמשה:

תודה רבה לחבר הכנסת מרגי. עתה, הצעת סיכום מטעם סיעת מרצ-יחד לדיון בנושא הטיפול במפוני גוש-קטיף. חבר הכנסת רן כהן יקריא את ההצעה. אדוני, בבקשה.

רן כהן (מרצ-יחד):

הצעת סיכום של סיעת מרצ-יחד לדיון בנושא הטיפול במפוני גוש-קטיף וצפון השומרון:

1. הנסיגה מרצועת-עזה ומצפון השומרון היתה צעד הכרחי ראשון ליציאת ישראל מהשטחים הכבושים. יש להמשיך במהלכים נוספים תוך משא-ומתן  עם הרשות הפלסטינית.

2. המפונים מרצועת-עזה ומצפון השומרון משלמים כעת את מחיר כניעתם למשיחי שקר מסוגים שונים, אשר הוליכו אותם שולל בטענתם שהנסיגה לא תתבצע ודחו את כל ההצעות לתכנון מראש של מעברם לתחומי "הקו הירוק", לתחומי מדינת ישראל.

3. למרות מאמצים רבים של הממשלה ומינהלת סל"ע, קיימים חסמים ביורוקרטיים ופורמליים שמעכבים ומקשים את מימוש הפתרונות של המצוקות האישיות ושל הבעיות של קהילות מקרב המפונים. יש לעשות הכול כדי לשחרר חסמים אלה ולקדם את הפתרונות במהירות האפשרית. תודה רבה.

היו"ר עבד-אלמאלכ דהאמשה:

תודה רבה לחבר הכנסת רן כהן.  עתה, הצעת סיכום הדיון של סיעת חד"ש-תע"ל, ויקריא אותה חבר הכנסת עסאם מח'ול. אדוני, בבקשה.

עסאם מח'ול (חד"ש-תע"ל):

אדוני היושב-ראש, חברי הכנסת, הצעת סיכום מטעם סיעת חד"ש-תע"ל לסיכום הדיון בנושא הטיפול במפוני גוש-קטיף:

סיעת חד"ש-תע"ל קוראת לממשלה להמשיך ולפנות את יתר המתנחלים גם מהגדה המערבית וגם מרמת-הגולן ולהחזירם הביתה למדינת ישראל בגבולות יוני 1967. תודה רבה.

היו"ר עבד-אלמאלכ דהאמשה:

תודה רבה לחבר הכנסת עסאם מח'ול. חבר הכנסת דהן, הואל בטובך להחליף אותי לדקה, ואקריא את הצעת סיעתנו בעניין.

היו"ר נסים דהן:

אנחנו בהצעות סיכום בנושא: הטיפול במפוני גוש קטיף. את הצעתה של סיעת רע"ם יקרא חבר הכנסת דהאמשה. בבקשה.

עבד-אלמאלכ דהאמשה (רע"ם):

הצעה לסיכום הדיון בעניין הטיפול במפוני גוש-קטיף מטעם סיעת רע"ם - הרשימה הערבית המאוחדת:

1. הכנסת סומכת את ידיה - כפי שגם אישרה זאת בשעתה - על החלטתה הנבונה והאחראית של הממשלה, אשר שמה קץ למצב בלתי סביר ובלתי צודק אשר מנע כל אפשרות להתקדמות לשלום וכפה שפיכות דמים, ואשר רק על-ידי פינוי ההתנחלויות ניתן היה לשים לו קץ.

2. הכנסת קוראת לממשלה לעשות כן גם בגדה המערבית, לפנות את ההתנחלויות מקרבה ולפתוח בכך פתח לשלום יציב, צודק ובר-קיימא, אשר ישים קץ לעידן שפיכות הדמים.

3. הכנסת קוראת לממשלה לפתוח במשא-ומתן אחראי, רציני וחדור רצון טוב עם הצד הפלסטיני, אשר ביסודו פינוי שאר ההתנחלויות כאמור, ושיוכל להגיע לסיומו המוצלח ובזמן קצר ביותר, ובכך ייפתח עידן חדש של שלום יציב ובר-קיימא עם העם הפלסטיני וכל עמי האזור. בכך גם יושם קץ פעם אחת ולתמיד לריב ההיסטורי ולשפיכות הדמים הנוראית שלמרבה הצער היתה מנת חלקנו לא מעט שנים. תודה.

היו"ר נסים דהן:

תודה רבה.

אנחנו עוברים להצבעה. אנחנו נצביע על-פי תקנון הכנסת - מהמפלגה עם מספר המנדטים הנמוך למפלגה או לסיעה עם מספר המנדטים הגבוה. ההצבעה הראשונה היא על הודעתה של סיעת רע"ם שהוקראה כרגע. ההצבעה החלה. מי בעד? מי נגד?

הצבעה מס' 2

בעד הצעת הסיכום שהביא חבר הכנסת עבד-אלמאלכ דהאמשה - 2
נגד - 12
נמנעים - אין
הצעת הסיכום שהביא חבר הכנסת עבד-אלמאלכ דהאמשה לא נתקבלה.

היו"ר נסים דהן:

בעד - 2, נגד - 12, ונמנעים - אין. ההודעה לא נתקבלה.

אנחנו ממשיכים בהודעתה של סיעת חד"ש-תע"ל לסיכום הדיון. מי בעד? מי נגד?

הצבעה מס' 3

בעד הצעת הסיכום שהביא חבר הכנסת עסאם מח'ול - 4
נגד - 12
נמנעים - אין
הצעת הסיכום שהביא חבר הכנסת עסאם מח'ול לא נתקבלה.

היו"ר נסים דהן:

בעד - 4, נגד - 12. ההודעה לא נתקבלה.

אנחנו נמשיך להודעתה של סיעת מרצ-יחד. מי בעד? מי נגד?

חבר הכנסת גפני, עכשיו יש הצבעות. אתה לא חייב להצביע, אבל אתה גם לא יכול להפריע.

קריאה:

מה עכשיו?

היו"ר נסים דהן:

הצבעה על הצעת מרצ-יחד. נא לעקוב אחרי הודעות היושב-ראש.


הצבעה מס' 4

בעד הצעת הסיכום שהביא חבר הכנסת רן כהן - 3
נגד - 9
נמנעים - 1
הצעת הסיכום שהביא חבר הכנסת רן כהן לא נתקבלה.

היו"ר נסים דהן:

בעד - 3, נגד - 9, נמנע אחד, הודעתם לא התקבלה.

עבור להצעתה של סיעת ש"ס. מי בעד, מי נגד?

הצבעה מס' 5

בעד הצעת הסיכום שהביא חבר הכנסת יעקב מרגי - 13
נגד - 5
נמנעים - אין
הצעת הסיכום שהביא חבר הכנסת יעקב מרגי נתקבלה.

היו"ר נסים דהן:

בעד - 13, נגד - 5, נמנעים - אין. הודעתה של סיעת ש"ס התקבלה כהחלטת הכנסת.

ואנחנו עוברים להודעתן של המפד"ל, דגל התורה והאיחוד הלאומי. מי בעד, מי נגד?

אני מבין שהליכוד והמערך לא הגישו הצעת סיכום.

מזכיר הכנסת אריה האן:

לא.

היו"ר נסים דהן:

זכותם.

עסאם מח'ול (חד"ש-תע"ל):

מי שהיה אמור להציג מטעם הליכוד, ברח.

הצבעה מס' 6

בעד הצעת הסיכום שהביא חבר הכנסת אורי אריאל - 14
נגד - 5
נמנעים - אין
הצעת הסיכום שהביא חבר הכנסת אורי אריאל נתקבלה.


היו"ר נסים דהן:

בעד - 14, נגד - 5, אין נמנעים. הודעתן של המפד"ל, האיחוד הלאומי ודגל התורה התקבלה כהחלטת הכנסת. בזה תם הדיון בנושא המפונים, ואנחנו ממשיכים בסדר-היום.

משה גפני (דגל התורה):

אדוני היושב-ראש, מי שהיה צריך להודיע את ההודעה מטעם הליכוד היה צחי הנגבי.

היו"ר נסים דהן:

חבר הכנסת גפני, תודה על ההבהרה.



הצעות לסדר-היום
איום הגרעין האירני

היו"ר נסים דהן:

אנחנו ממשיכים בסדר-היום. אם כן, הצעות לסדר-היום מס' 7882, 7883, 7884, 7886, 7888, 7891, 7895 ו-7911 בנושא: איום הגרעין האירני. חבר הכנסת רן כהן, בבקשה.

היו"ר עבד-אלמאלכ דהאמשה:

בבקשה, חבר הכנסת כהן.

רן כהן (מרצ-יחד):

תודה רבה.

אדוני היושב-ראש, רבותי חברות וחברי הכנסת, אדוני השר, נדמה לי שאין שילוב מסוכן יותר מאשר הצפייה במה שמתרחש באירן, עם ההכנות המואצות של האירנים להשגת נשק גרעיני ולפיתוח מערך טילי לשיגור הנשק הגרעיני לטווחים שמכסים את כל מדינת ישראל, ובקרוב - את רוב אירופה ואת רוב דרום-מזרח אסיה.

הימצאותו של נשק גרעיני בידי ממשל עריץ, דיקטטורי, שבראשו עומדים האייטולות של אירן, הוא מן התופעות המסוכנות ביותר, גם למזרח התיכון, גם לישראל, גם לעולם הערבי, ואפשר לומר ללא כל הגזמה - לעולם כולו.

נדמה לי שלמדינת ישראל יש סיבה גדולה לדאגה וגם להתארגנות נכונה, אבל נדמה לי גם שמדינת ישראל צריכה להיזהר מאוד מלקפוץ בראש מדינות העולם שמתעסקות בנושא הזה של פיתוח הנשק האירני. ואם יש מה לעשות בו, יש לעשות אותו בנחישות, בשקט, ברוגע וללא קפיצה בראש, משום שהדבר הזה גם לא מועיל, ונדמה לי שבמידה רבה אפילו מזיק, משום שהוא מעודד את האייטולות באירן להיות עוד יותר נחושים, עוד יותר פופולריים בהובלת המגמה הפונדמנטליסטית בציבור הערבי, כנגד מדינת ישראל, ולחזק עוד יותר את המגמה של פיתוח הנשק הגרעיני.

בעניין הזה, נדמה לי, צריך ללמוד לקח, אלא שהדבר הזה הופך להיות עוד יותר רגיש כאשר מערכת הבחירות במדינת ישראל מתקרבת. ואולי מי שחסר לו הפיגוע שלשום בנתניה כדי להתלהם ולצבור נקודות וגם קולות, מצא שההתחמשות הגרעינית האירנית היא איזה קרש הצלה כדי להרים אותו להנחתות בשעת בחירות, כדי להתלהם ולהשיג עוד קולות מקרב אוכלוסייה מודאגת ומפוחדת. בעניין הזה צריך להזהיר את ראש הממשלה, את שר הביטחון ואת כל מי שעוסק בנושא הזה: אם באמת דאגתכם מפני הנשק האירני היא דאגה כנה, תעשו כל מה שצריך לעשות, בפיקוח של הממשלה ושל הכנסת, אבל תעשו את זה בשקט. ההצהרות שלכם והתקיעה בחצוצרות, יותר משהן מעידות על עשייה הן מעידות על רצונכם להשתמש בנושא של הגרעין האירני לצורכי בחירות בתוך ישראל ולא לצורכי טיפול אמיתי בנשק האירני.

היו"ר עבד-אלמאלכ דהאמשה:

תודה רבה.

רן כהן (מרצ-יחד):

אולי עוד משפט אחד, ברשותך, אדוני היושב-ראש.

צריך להבחין בין מסע הפחדה לבין הדאגה האמיתית. מי שמודאג דאגה אמיתית יפעל באופן נחוש, ברמת החשאיות הנדרשת. מי שעושה מסע הפחדה רוצה לרכוב פוליטית על הנושא הזה, ואינו מתכוון לטפל בו טיפול ענייני.

נדמה לי - גם מדברים שיצא לי לעסוק בהם לפני שבועיים ושלושה שבועות, בפגישות עם סנטורים וחברי קונגרס בארצות-הברית - שיש דאגה אמיתית. יש לנו עם מי לדבר בנושא הדאגה הזאת ויש מי שיפעל בנושא הזה. אסור שמדינת ישראל תהיה הקול והחצוצרה וגם המכה בתופים לקראת, חלילה, התמודדות עם הנשק האירני. בהחלט יש סיבה לטפל בכך, אבל יש גם סיבה לעשות את זה באופן מוצנע, באופן ענייני ובאופן רציני, לא להשתמש בנושא הזה לצורכי הבחירות, כיוון שזו תהיה גם החטאה של העניין, גם התלהמות שתוביל את הקיצונים בצד האירני להיות עוד יותר נחושים ולהאיץ עוד יותר את הפיתוח בתחום הזה, דבר שיגרום רק נזק יותר גדול. תודה רבה, אדוני.

היו"ר עבד-אלמאלכ דהאמשה:

תודה רבה לחבר הכנסת רן כהן. את חבר הכנסת זחאלקה אינני רואה פה, חבר הכנסת עסאם מח'ול - בבקשה, אדוני. לאחר מכן - חברי הכנסת פינקלשטיין, ליבוביץ, טל ומרגי לפי הסדר, אם הם נוכחים באולם. בבקשה, חבר הכנסת מח'ול.

עסאם מח'ול (חד"ש-תע"ל):

אדוני היושב-ראש, חברי הכנסת, חבר הכנסת רן כהן הביע את דאגתו מהצירוף של האייטולות באירן ונשק גרעיני. אני מצטרף לחששות לגבי הצירוף של כל האייטולות עם הגרעין, לרבות האייטולות שלנו בישראל ולרבות האייטולות של הנוצרים הפונדמנטליסטים בארצות-הברית, בראשותו של ג'ורג' בוש, שלא מזמן יצא לחסל נשק גרעיני שאיננו בעירק, והוא מכין את המלחמה הבאה. ישראל משחקת כפיון במלחמה האמריקנית המלוכלכת על הרחבת המלחמה שלה במזרח התיכון, ואני חושב שאין מה להעלים עין ואין מה להבחין בין האייטולות לבין אייטולות אחרים.

אדוני היושב-ראש, אנחנו כנראה צפויים למערכת בחירות רדיואקטיבית. אנחנו, בכלל, יש לנו ביבי רדיואקטיבי, ואם תרצו - בייבי  רדיואקטיבי - לפחות היפראקטיבי - בנושא המסוכן הזה.

היו"ר עבד-אלמאלכ דהאמשה:

רגע, רגע, רגע. זה כבר יותר מדי. רדיואקטיבי - מילא, אנחנו יודעים. אבל היפר - צריך להסביר.

עסאם מח'ול (חד"ש-תע"ל):

היפראקטיבי זה יותר מדי פעיל בנושא.

בשבילו, מה זה להבעיר את האזור ולהעלות כמה עשרות אלפים או כמה מאות אלפים השמימה עם הפטרייה הגרעינית אם זה יוסיף לו, יציל אותו מהמבוכה שלו, מהמפולת שלו בבחירות? הוא מוכן לשחק גם באש הרדיואקטיבית הזאת. ואנחנו שומעים את ביבי נתניהו מכריז שצריך להמשיך את המורשת של בגין, וצריך להכות באירן ולמצות את האופציה הצבאית.

המשחקים האלה וההשתעשעות הרדיואקטיבית הזאת מסוכנים מדי. זו הרפתקה שיכולה להביא אסון קודם כול על העם בישראל. שאף אחד לא יחשוב שישראל יכולה לצאת למשחק, לעשות איזו פעולה באירן, והכול אחר כך ימחאו כפיים.

לא מזמן פרסם פרופסור הירש, מאוניברסיטה בסן-פרנסיסקו, מאמר ב"הארץ" דווקא, והוא אומר שההחלטה כבר נפלה, התוכנית כבר קיימת. והתוכנית שהוא מספר עליה היא תוכנית שבמסגרתה ישראל תתגרה באירן - -

היו"ר עבד-אלמאלכ דהאמשה:

תודה רבה, אדוני.

עסאם מח'ול (חד"ש-תע"ל):

אני מסיים.

- - ותנסה לפגוע בה. היא תתקיף את אירן, אירן תגיב תגובה מסיבית על ההתגרות הזאת, ההרפתקה הישראלית, וארצות-הברית תפיל פצצת אטום טקטית על טהרן. לא אני אומר את זה, אומר את זה פרופסור הירש, שבא מהאוניברסיטה האמריקנית, שמדבר על מקורות מהימנים שיש לו בשלטון האמריקני.

אני רוצה להזהיר ולקרוא לציבור בישראל שלא ייתן שהנושא הזה יעבור ליד האוזן בלי שיגיב. יש לנו במדינת ישראל הרפתקנים בשלטון, וצריך לעצור בעדם כי הם יכולים להמיט אסון, אסון גרעיני, ולפתוח בשירות ארצות-הברית עידן חדש בהיסטוריה של האנושות, שבו המלחמה הגרעינית לא תהיה תגובה על איום אסטרטגי, שאי-אפשר בלעדיה, שהיא הפתרון הסופי, אלא תהיה חלק מכללי המשחק, תוך ניצול מעמדה של ארצות-הברית, שאין לה היום כביכול מקבילה מבחינת הכוח האסטרטגי.

אני רוצה להזהיר את שליטי ישראל, ואני רוצה לקרוא לציבור לקום ולהתריע מפני ההרפתקנים שיושבים בשלטון, בטענה שהם מגינים על הציבור בישראל מהסכנות שבאות מאירן. תודה רבה, אדוני.

היו"ר עבד-אלמאלכ דהאמשה:

תודה רבה לחבר הכנסת עסאם מח'ול. חבר הכנסת יוסף פריצקי. חבר הכנסת פריצקי, אדוני רוצה להעלות את הצעתו?

יוסף פריצקי (צל"ש - ציונות, ליברליות ושוויון):

כן.

היו"ר עבד-אלמאלכ דהאמשה:

בבקשה. לאחר מכן ידברו חברי הכנסת פינקלשטיין, ליבוביץ, דוד טל ויעקב מרגי. בבקשה, חבר הכנסת פריצקי - הצעה דחופה לסדר-היום בעניין האיום הגרעיני האירני. גם לך יעמדו אותן שלוש דקות.

יוסף פריצקי (צל"ש - ציונות, ליברליות ושוויון):

תודה, אדוני היושב-ראש.

אדוני היושב-ראש, אדוני השר, חברי הכנסת, השאלה האמיתית היא לא האיום האירני, אלא איך תנהג ממשלת ישראל. הרי לנו אין שליטה על מה שנעשה באירן, וזה שנעמוד כאן על הדוכן ונכנה את המשטר שם בכינויים שאנחנו צריכים לכנות אותו, זה לא יעלה ולא יוריד.

אבל, אדוני השר, יש לי תחושה, לאור מה שקורה היום עם מצרים, שעם ישראל צריך להיות מאוד  מאוד מודאג מראש הממשלה וממערכת הביטחון שאמורה להגן עליו, ואסביר מדוע. לפני חודשים מספר הבאתם למליאה כאן בקשה לתיקון הסכם השלום עם מצרים והבטחתם נסים ונפלאות. אמרתם שאנחנו חותמים על הסכם עם המצרים להבטחת הגבול, ואמרתם שיהיה גבול שקט, ודיברתם כאן בשבחה של ממשלת מצרים. מה לא אמרתם כאן? מה מתברר עכשיו פתאום? מתברר שאתמול בישיבת הממשלה אמר שר הביטחון שהוא רוצה עוד חצי מיליארד תוספת תקציב, או שהוא רוצה עוד כסף, כי הגבול עם מצרים פרוץ ועוברים בו אמצעי לחימה לרצועה. למה אתה מניד בראשך, השר עזרא? זה מה שהודיעו שהוא אמר.

מתברר שכל ההסכם המופלא הזה עם מצרים, אין בו ולא כלום. אמצעי לחימה עוברים לרצועה. ואני עליתי על הדוכן כאן, ואני רואה את עצמי כאיש מחנה השלום, והצבעתי נגד ההסכם הזה, כי אמרתי לכם, אחת משתיים: או שתעשו הסכם עם הפלסטינים, שהם בעלי בריתנו לעניין הביטחון, או שלא תעשו שום הסכם בכלל. מה פתאום אתם עושים הסכם עם מצרים, ואיזה מין הסכם משונה זה? הנה, תראו מה קורה.

עכשיו עם ישראל צריך להפקיד בידי אריאל שרון, שהולך לבחירות תחת "קדימה" – באמת שם ראוי, מעניין לדעת מי מאחור דוחף קדימה – הולך קדימה, ועם שר ביטחון שהוא במפלגה היריבה לו, ורוצה להתחשבן אתו חשבונות פוליטיים בתוך מערכת הביטחון לנוכח האיום האירני.

הרקורד שלכם, אדוני השר עזרא, גרוע מאוד. הנה אני חוזר ואומר: תראה מה קרה עם הגבול המצרי. צריך רק להוציא את הנאומים שנאמתם פה, צריך רק להוציא את הנאום שנאם פה ראש הממשלה, והבטיח שקט, והבטיח שלא יעברו אמצעי לחימה, והבטיח שהגבול יהיה בסדר, וגרר אתו את כל הכנסת, ותראו מה התוצאה.

יש לי בקשה אליך, אדוני השר עזרא, בקשה אחת: עד אחרי הבחירות, בבקשה, אל תתעסקו בזה. פשוט, אל תתעסקו בזה. אחרי הבחירות, אחרי שתכוננו ממשלה, תתחילו להתעסק בזה מחדש. תודה רבה.

היו"ר עבד-אלמאלכ דהאמשה:

תודה רבה לחבר הכנסת פריצקי.

רן כהן (מרצ-יחד):

שנתניהו גם יפסיק להתלהם על זה.

יוסף פריצקי (צל"ש - ציונות, ליברליות ושוויון):

כולם מתלהמים.

רן כהן (מרצ-יחד):

הוא אומר: אם אתם תתקפו, אנחנו אתכם.

היו"ר עבד-אלמאלכ דהאמשה:

חברת הכנסת גילה פינקלשטיין - בבקשה, גברתי. גם את תעלי את הצעתך הדחופה בעניין האיום הגרעיני האירני. בבקשה.

גילה פינקלשטיין (מפד"ל):

אדוני היושב-ראש, כנסת נכבדה, אירן מתחמשת ובונה כורים נוספים, ואין על כך שום פיקוח. מזכיר המועצה העליונה לביטחון של אירן ומי שעומד בראש המשלחת האירנית למשא-ומתן עם מדינות אירופה בנושא הגרעין הודיע על בניית כורים בעלי עוצמה אדירה. הוא סירב למסור פרטים נוספים על הכורים החדשים. הוא הזכיר כי הפרלמנט האירני הצביע זה לא כבר על תוכנית מקיפה, שתושלם בשנת 2020, לבניית כורי כוח עם עוצמה אדירה.

ההתחמשות הגרעינית של אירן היא בהחלט סיבה לדאגה. הקירבה הגיאוגרפית והנחישות האידיאולוגית האכזרית שנציגיה מפגינים שוב ושוב צריכות בהחלט להדיר שינה מעינינו. אירן היא לא הצרה היחידה, אירן היא השמן בציר הרשע העולמי, היא מעודדת את פעילותם של ארגוני טרור בעולם ובמדינות השכנות לנו ומסייעת להם, במטרה אחת – לחסל את העם היהודי.

התוכנית האירנית לבניית עוד 20 כורים גרעיניים מעידה על מאמץ לאומי להפוך למעצמה גרעינית גלובלית. תוכניתם המלאה של האירנים אינה רק להצטייד בפצצה, אלא במשך השנים - בעשרות פצצות. חייבים להסביר לעולם כולו ולחדד את חומרת האיום הגלובלי שנשקף מאירן אם היא לא תיבלם בעוד מועד.

ה"ניו-יורק טיימס" מדווח, שארצות-הברית ובריטניה פועלות לשכנע את רוסיה וסין שיש די ראיות לכך שאירן מנסה לייצר נשק גרעיני. אם יעלה בידי ארצות-הברית לשכנע את המעצמות האחרות שהנושא יובא למועצת הביטחון של האו"ם, אזי מועצת הביטחון של האו"ם תנקוט צעדים ממשיים וקשים כנגד אירן, תשעה את חברותה באו"ם ותטיל עליה סנקציות מדיניות ופוליטיות. אסור להמתין, חייבים לעודד את ארצות-הברית לפעול מייד. אסור לישראל לקבל ולהשלים עם המצב שלאירן יש נשק גרעיני. תודה.

היו"ר עבד-אלמאלכ דהאמשה:

תודה רבה לחברת הכנסת פינקלשטיין. חבר הכנסת אילן ליבוביץ - בבקשה, אדוני. אחריך, אם יהיו נוכחים, ידברו חברי הכנסת דוד טל ויעקב מרגי. אנחנו דנים בהצעות דחופות לסדר-היום, והנושא הוא איום הגרעין האירני. לאחר מכן יענה למשיבים השר לביטחון הפנים גדעון עזרא. בבקשה, חבר הכנסת ליבוביץ.

אילן ליבוביץ (שינוי):

אדוני היושב-ראש, חברות וחברי הכנסת, אדוני השר לביטחון פנים, אני רוצה להתחיל מהנקודה שבה חברת הכנסת גילה פינקלשטיין סיימה. אכן, למדינת ישראל אסור, מבחינתה, שלאירן יהיה נשק גרעיני, אבל בין זה לבין מחול השדים שמתחולל פה בנושא הזה בשבוע האחרון, בין זה לבין מה שקורה פה בשנים האחרונות בנושא – אנחנו עוד רחוקים מאוד.

אדוני השר גדעון עזרא, לא פעם אמרתי לראש הממשלה, כשהוא הופיע בוועדת החוץ והביטחון, שייתן לשרים הוראה שלא להתבטא בנושא הזה. יש ראש ממשלה, לא צריך ששר הביטחון יוציא הודעות בעניין, וכן השר לביטחון פנים, שר החוץ ושר הבריאות – לכל אחד יש מה להגיד בנושא האירני. יש ראש ממשלה, וראש הממשלה צריך לדבר – במקרה הטוב – בנושא הזה. כל האחרים צריכים להוריד פרופיל ולא להתבטא בנושא הזה, כי זה רק גורם נזק למדינת ישראל.

אני חושב שהנושא האירני, מעבר להיותו איום על מדינת ישראל, הוא איום על גרמניה, על בריטניה, על צרפת, על ארצות-הברית, על כל העולם החופשי. צריך לתת למעצמות – לארצות-הברית, לבריטניה, לגרמניה, לרוסיה – לטפל בבעיה הזאת, ולא ישראל צריכה לעמוד בראש חוצות ולהיות הראשונה שמטפלת בה.

על אחת כמה וכמה היום, כשאנחנו ערב בחירות, לא סביר שאנחנו מכניסים את הנושא האירני לתוך השיח הפוליטי במדינת ישראל, וכל אחד מהמועמדים מפריח איומים והצהרות כלפי אירן. זה נושא עדין וחשוב מדי, ולא ייתכן שכל מועמד פוטנציאלי לתפקיד ראש הממשלה ירשה לעצמו לומר דברים כאלה או אחרים בנושא הזה. מעט צניעות, מעט דרך-ארץ ומעט אחריות לא יזיקו לאיש מהמועמדים.

אדוני השר עזרא, גם אתה, קח את המסר הזה אל ראש הממשלה, בקש ממנו שיורה לשרים להפסיק להתבטא בנושא הזה. אני חושב ששר החוץ ושרים אחרים לא צריכים להתבטא בנושא הזה. יש ראש ממשלה, הוא יודע לטפל בנושאים האלה בצורה הטובה ביותר, ועל אחת כמה וכמה בתקופת בחירות. תודה רבה, אדוני.

היו"ר עבד-אלמאלכ דהאמשה:

תודה רבה לחבר הכנסת ליבוביץ. חבר הכנסת יעקב מרגי, אחרון הדוברים בהצעה הזאת. לאחר מכן יעלה וישיב למציעים השר לביטחון הפנים, חבר הכנסת גדעון עזרא. בבקשה, חבר הכנסת מרגי.

יעקב מרגי (ש"ס):

אדוני היושב-ראש, חברי חברי הכנסת, מכובדי כבוד השר, בימים שבהם אין איש אנחנו אומרים: איש הישר בעיניו יעשה. חבל על דאבדין ולא משתכחין, שפירושו בעברית: חבל על אלה שאבדו ואנחנו לא מוצאים כמותם.

אנחנו זוכרים את הכור בעירק, זוכרים את הטיפול הטוב של ממשלת ישראל, ואת זקיפות הקומה שהיתה לנו לאחר הטיפול בכור בעירק. היום הסכנה מהכור באירן היא ממשית יותר, מוחשית יותר, קרובה יותר, וכולם מתמהמהים ומגמגמים. אני לא אומר שישראל צריכה להוביל את המאבק או לעשות את העבודה השחורה בשביל מישהו אחר. אנחנו נטפל באירנים. אנחנו עם של מאמינים בני מאמינים; עם פצצה גרעינית או בלי פצצה גרעינית – נטפל בהם. נדע להשיב להם כגמולם. לא משום שיש לנו ראש ממשלה טוב או שר ביטחון טוב, אלא כי אנחנו עם של מאמינים בני מאמינים. עם ישראל שרד, וימשיך לשרוד, ולא יעזור לשום אומה שתנסה, ובכל דרך. את התשובה היא תקבל. אבל אני רוצה להצביע על הצביעות של העולם.

אנחנו, מדינת ישראל, לא רוצים להבין ולהפנים שאת העבודה, להגן על עם ישראל, אף אחד אחר לא יעשה חוץ מאתנו. אנחנו, העם הקטן, העם הנבחר – אומנם הרבה לא אוהבים להשתמש בביטוי הזה – יטפל בעצמו וידאג לעצמו, כי בעולם הצביעות חוגגת. ההתמהמהות של האמריקנים, אולי אפשר להבין אותה על רקע ההסתבכות שלהם בעירק, אבל אני חושב שהממשלה צריכה להוביל מאבק – לא צבאי, מדיני; הפעלת לחץ על כל הגורמים בעולם, שיבינו ויכירו בכך שהסכנה היא מוחשית.

אדוני השר, היום כולנו יודעים שזה לא סכסוך ישראלי-פלסטיני. הטרור העולמי לא פועל בקניה, בירדן, בארצות-הברית או בעירק בגלל הסכסוך הישראלי-הפלסטיני; זאת מלחמת ג'יהאד עולמית. הם הצהירו שוב ושוב שזאת מלחמת ג'יהאד עולמית. אם העולם לא יתעורר ויבין שיפה שעה אחת קודם - -

יוסף פריצקי (צל"ש - ציונות, ליברליות ושוויון):

מה השעה?

יעקב מרגי (ש"ס):

- - אנחנו נמצא את עצמנו בעולם מסוכסך, פגיע, מאוים על-ידי קבוצות קיצוניות שרוצות להשתלט על תבל. לכן, אם יש לי עצה למדינת ישראל, היא, באמת, לא להוביל מאבק צבאי. אנחנו לא צריכים לטפל בפצצה האירנית טיפול צבאי. צריך להפעיל לחץ מדיני, יותר מכל דבר אחר – אני לא חושב שזה נעשה במינון הנכון – כדי שהעולם יבין שהסכנה היא לא לפתחה של מדינת ישראל, אלא לקיומו של העולם. תודה.

היו"ר עבד-אלמאלכ דהאמשה:

תודה רבה לחבר הכנסת מרגי. יעלה ויבוא השר לביטחון פנים, חבר הכנסת גדעון עזרא, וישיב למציעים.

רן כהן (מרצ-יחד):

אני מציע שהוא ישיב גם לחבר הכנסת ביבי נתניהו עם כל ההתלהמות שלו.

היו"ר עבד-אלמאלכ דהאמשה:

השר שומע את הדרישה שלך, חבר הכנסת כהן, ואם ירצה – יתייחס אליה. בבקשה, אדוני השר לביטחון פנים.

השר לביטחון פנים גדעון עזרא:

כבוד היושב-ראש, חברי חברי הכנסת, להלן עמדת ראש ממשלת ישראל בנושא האירני: אין ספק שאירן ממשיכה במאמציה להצטייד בנשק גרעיני. לעמדה זו שותפות רוב מדינות העולם. האיום האירני הוא איום לא רק על ישראל, אלא על כל מדינות האזור ואף מחוץ לו. ישראל אינה חוד החנית של המאבק למניעת גירעוּנה של אירן, והיא שותפה למאמציה של הקהילה הבין-לאומית בתחום זה.

המהלכים הדיפלומטיים טרם מיצו את עצמם, וננקטים מירב המאמצים ליצור חזית בין-לאומית רחבה נגד אירן, אם תמשיך להתקדם בתוכנית הגרעין שלה, כדי שיהיה אפשר להעביר את התיק האירני למועצת הביטחון ולהטיל על אירן סנקציות כלכליות ואחרות. תודה.

היו"ר עבד-אלמאלכ דהאמשה:

תודה רבה. מה אדוני, כבוד השר, מציע לגבי ההצעות?

השר לביטחון פנים גדעון עזרא:

אני מציע להעביר את הנושא לוועדה שעוסקת בנושא הזה, ועדת החוץ והביטחון.

היו"ר עבד-אלמאלכ דהאמשה:

תודה רבה לשר לביטחון פנים.

חברי הכנסת המציעים, האם אתם מסכימים להצעת השר להעביר את הנושא לוועדת החוץ והביטחון?

יוסף פריצקי (צל"ש - ציונות, ליברליות ושוויון):

כן.

נסים זאב (ש"ס):

אני בעד להעביר את ההצעה לאירן.

אילן ליבוביץ (שינוי):

הפרלמנט האירני ישמח לדון בה.

היו"ר עבד-אלמאלכ דהאמשה:

אנחנו עוברים להצבעה על ההצעות הדחופות לסדר-היום בעניין איום הגרעין האירני – אם להעבירן לוועדת החוץ והביטחון. אפשר להצביע.

חבר הכנסת נסים זאב, אתה יכול להיות בעד הרבה דברים, השאלה היא איזו נפקות יש לזה חוץ מלעורר קצת צחוק בכנסת.

הצבעה מס' 7

בעד ההצעה להעביר את הנושא לוועדה – 13
נגד – 1
נמנעים – 1
ההצעה להעביר את הנושא לוועדת החוץ והביטחון נתקבלה.

היו"ר עבד-אלמאלכ דהאמשה:

ברוב של 13 תומכים, עם מתנגד אחד ונמנע אחד, הוחלט כי ההצעות יועברו לוועדת החוץ והביטחון. מדובר בהצעותיהם של חברי הכנסת רן כהן, יוסף פריצקי, עסאם מח'ול, גילה פינקלשטיין, אילן ליבוביץ ויעקב מרגי. תודה רבה.


הצעה לסדר-היום
מדיניות ממשלות ישראל כלפי האזרחים הערבים ויחסי הרוב--המיעוט בישראל

היו"ר עבד-אלמאלכ דהאמשה:

אנחנו עוברים לנושא הבא, להצעה לסדר-היום בעניין מדיניות ממשלות ישראל כלפי האזרחים הערבים ויחסי הרוב–המיעוט בישראל, הצעה מס' 7856, של חבר הכנסת אחמד טיבי. חבר הכנסת אחמד טיבי, הואל לעלות ולהעלות את הנושא. בבקשה.

אחמד טיבי (חד"ש-תע"ל):

אדוני היושב-ראש, רבותי חברי הכנסת, כבוד השר, כבוד חבר הכנסת גפני, שמפריע לי להשמיע את דברי לשר - תחת הכותרת מדיניות ממשלות ישראל כלפי האזרחים הערבים ויחסי הרוב והמיעוט במדינה, אני מבקש להעלות הצעה לסדר-היום. ההצעה באה, אדוני השר, לנגוע בכל הרבדים של היחסים בין המדינה לבין אזרחיה הערבים - יחסי רוב ומיעוט והצורה הלא-שוויונית המפלה בין רוב למיעוט. אין כמעט תחום - האמת היא שאין תחום שיש בו שוויון בין יהודים לערבים במדינה הזאת, חוץ מאשר בתחום אחד.

יוסף פריצקי (צל"ש - ציונות, ליברליות ושוויון):

בעוני יש שוויון.

אחמד טיבי (חד"ש-תע"ל):

חוץ מאשר בתחום אחד, על מנת להיות ענייני: בבחירות - איש אחד קול אחד. יהודים וערבים יש להם קולות שווים. זה חשוב, אגב, כי במקומות אחרים לא תמיד זה ככה, אבל בכל שאר התחומים אין שוויון. אין שוויון.

על דרך הקריקטורה, אדוני השר, כאשר אתה עובר ליד יישוב ערבי, לפי הכביש אתה יודע שהתקרבת - כביש בין-עירוני, כשהתקרבת לסביבה של יישובים ערביים. אם אתה טס מלמעלה במסוק, בלילה, לפי התאורה מלמעלה - אתה רואה תאורה רנדומלית, מבולגנת. ביישוב יהודי תאורה מוסדרת מלמעלה, יפה, אפילו מהאוויר, אפילו מהקרקע. והאמת היא שגם מתחת לאדמה, במערכות הביוב, למשל. גם באוויר, גם בים וגם ביבשה. אין שוויון, אין שוויון.

משה גפני (דגל התורה):

מה בים?

אחמד טיבי (חד"ש-תע"ל):

התכוונתי למערכת הביוב. אזכיר כמה נקודות: שיעור האבטלה, שיעור דורשי העבודה, אדוני השר. כל תקופה מתפרסמת רשימה של היישובים שבהם שיעור האבטלה הוא הגבוה ביותר. תמיד ב-20 המקומות הראשונים נמצאים יישובים ערביים. כאשר יש שינוי דרסטי, אז 19 מהיישובים הם ערביים, ואז שלומי או נתיבות או שדרות נכנסת לרשימה. זה מקרה? זה לא מקרה, זאת מדיניות ממשלתית מתמשכת סיסטמטית שגורמת לכך ששיעור דורשי האבטלה ביישובים הערביים הוא הגדול ביותר במדינה. תראה את תמרה, כפר-מנדא, רהט.

הנושא השני הוא קליטת אקדמאים ערבים - קליטת ערבים בחלק מהמוסדות הממשלתיים ובחברות הממשלתיות וגם בחברות הפרטיות. ראה בנק ישראל, אדוני. אתה יודע כמה עובדים יש בבנק ישראל? 889 עובדים. שיעור הערבים הגיע בשנה האחרונה, אדוני כבוד השר - גדעון, אתה יכול לנחש? אף לא ערבי אחד. אף לא ערבי אחד. פגש בי סטנלי פישר, נגיד הבנק, ביציאה מכאן. אמרתי לו: מה מצב הערבים בבנק ישראל לאחרונה? הוא אמר לי שיש שיפור. אמרתי לו: מה? הוא אמר לי: אני חושב שקלטנו ערבי. אמרתי לו: אני לא יודע. כי בדרך כלל, אם הייתם קולטים ערבי, הייתי יודע.

יוסף פריצקי (צל"ש - ציונות, ליברליות ושוויון):

הוא התכוון לערבויות, לא לערבים.

אחמד טיבי (חד"ש-תע"ל):

אז זה נושא, אדוני, שהעליתי בוועדת הכספים.

יצחק כהן (ש"ס):

מינינו סגן יושב-ראש כנסת.

אחמד טיבי (חד"ש-תע"ל):

הוא התמנה בזכות עצמו ולא בזכות טובה שמישהו עשה.

היו"ר עבד-אלמאלכ דהאמשה:

אגב, הסגנים נבחרים, חבר הכנסת כהן, ולא ממונים, עד כמה שידוע לי.

אחמד טיבי (חד"ש-תע"ל):

בדיוק. רק בגלל ייצוג פרלמנטרי.

יצחק כהן (ש"ס):

סגן מזכיר.

אחמד טיבי (חד"ש-תע"ל):

אמרת סגן יושב-ראש. גם אני חושב שזה תפקיד חשוב ומגיעה מלה טובה לרובי ריבלין, יושב-ראש הכנסת, על העדפה מתקנת בנושא הזה. הלוואי שהמיקרוקוסמוס הזה של ההחלטה הזאת על העדפה מתקנת יעבור למוסדות ממשלתיים, למשרדי הממשלה.

משה גפני (דגל התורה):

חבר הכנסת טיבי, אתה חייב להודות שלערבים יש רופאים טובים, בעיקר גינקולוגים.

אחמד טיבי (חד"ש-תע"ל):

אני מודה לאדוני, אני נוטה להסכים עם חבר הכנסת גפני בנקודה הזאת. אגב, אתה צוחק? מיטב הרופאים בבתי-חולים בארץ הם, והם מהמצטיינים. תקשיב, יש לומר את האמת. כדי להתקבל להתמחות בבית-חולים, רופא ערבי צריך לעבור עוד אקסטרה מייל, מכשול נוסף, עד כדי הצטיינות, כדי להתקבל. כי בדרך כלל מעדיפים את בוגרי חיל האוויר, בוגרי צבא וכדומה. על מנת שתהיה רופא ערבי ותתקבל, אפריורי אתה טוב, ביי-דפינישן. ולכן הם רופאים טובים. ולכן, לפעמים, כשאתה מגיע לבתי-חולים בשבת, למשל ל"שערי צדק", המנתח הוא ערבי, טכנאי הרנטגן הוא ערבי ופועל הניקיון הוא ערבי. וגם הגוי של שבת, שכותב את הפרטים, הוא סטודנט ערבי. אבל זה בימי שבת.

אנחנו רוצים משהו מוסדר, סיסטמטי, שוויוני, ייצוגי, הולם. והדבר הזה לא קיים. תראה למשל, חבר הכנסת איציק כהן, היית סגן שר האוצר ועבדת קשה בתפקיד הזה. ערוץ-2 וערוץ-10. בערוץ-10 - כמה ערבים מועסקים בערוץ-10? יש צלם, צלם אחד; אגב, הוא מוכשר. עדיין לא התקבל לשם סאונד-מן. יש צלם ערבי אחד בכל ערוץ-10. בערוץ-2 יש כתב ערבי מצוין, ואני חושב שיש שני עובדי תאורה, שניים או שלושה מאבו-גוש, ויש צלם. זה הכול. בניגוד לחוק הרשות השנייה.

מלבד התעסוקה, אדוני השר, תוכניות תוכן, תוכן לפי החוק - לפי החוק של הרשות השנייה, הם צריכים לשדר שידורים ייעודיים עם תוכן, גם יצירה וגם תוכן ולשלב יוצרים ערבים – במאים, מפיקים שחקנים, כותבי תסריטים. אין, אין, אין.

יוסף פריצקי (צל"ש - ציונות, ליברליות ושוויון):

בתוכנית "אודטה" אין ערבי?

אחמד טיבי (חד"ש-תע"ל):

אין, התעלמות מוחלטת אפילו מקהל צרכנים ברמה הכלכלית הפשוטה ביותר. מערכת החינוך, אדוני השר - בכל פתיחה של שנת לימודים יש מחסור של כ-2,000 חדרי לימוד במגזר הערבי. וכל מה שיש לשרת החינוך להציע, זה ללמד את המורשת של גנדי בבתי-ספר ערביים. זה מה שיש ללימור לבנת, צרת החינוך - אמרתי בצד"י ולא בשׂי"ן – להציע. ולכן, אתה רואה שהאפליה היא מכוונת והיא בוטה, עד כדי ניסיון לתת סטירת לחי מצלצלת ישר בפנים.

אלה דוגמאות מהחיים, שאתה, השר עזרא, מכיר באופן אישי. כמה פעמים - חבר כנסת גפני, חבר הכנסת פריצקי, הייתם עדים פה - השמעתי את הטענה ואת הדרישה להתקין רמזור בכביש 24 בכניסה לטייבה? כביש 24, שבו נהרגו ונפגעו עשרות. מאז היה איציק מרדכי שר התחבורה, עבור לאפרים סנה, עבור למאיר שטרית. אני גם פניתי אליהם, נפגשתי עם מע"צ, ואתם - וללא תגובה.

התגובה האחרונה, של השר הנוכחי, מאיר שטרית, שיש לו כוונות טובות, אבל נראה שהמשרד הזה לא ממש מתעניין בעובדה שנפגעים אזרחים ערבים. הייתם מצפים, מעלים על דעתכם, שברעננה, למשל, ייהרגו עשרות וייפצעו עשרות ולא יהיה רמזור? אבל בשלב זה, מה ענו לי אז? תראה, רמזורים באזור הזה, בכביש 444 מקימים מדרום צפונה, לפי הסדר הכרונולוגי. סליחה? מה הטמטום הזה? מה, תאונות הדרכים מתערבות בסדר, מדרום לצפון יש תאונות דרכים? יש תאונות דרכים במקטע הזה של הכביש. אז למה הקמתם בצור-נתן - אין שם תאונות. טוב שהקמתם אבל אין שם תאונות. הקימו בכניסה לצור-נתן, אבל לא בכניסה לטייבה.

אדוני היושב-ראש, חוק האזרחות, אתה כבר יודע מה העמדה שלנו, ואנחנו יודעים מה העמדה שלך. בנושאי רווחה - יש מחסור במקלטים לנשים ולנערות ערביות במצוקה. רק 13.6% בלבד מכלל התקנים המוקצים לטיפול בנערות במצוקה מיועדים לנערות ערביות.

צבי הנדל (האיחוד הלאומי - ישראל ביתנו):

- - -

אחמד טיבי (חד"ש-תע"ל):

לא, שמעת את זה לפני שנה, צבי. בדיוק את אותו נאום. אתה עד, גם כשאנחנו חלוקים, לגבי הרמזור בטייבה, זו הפעם השמינית שאני מעלה את זה בכנסת - -

משה גפני (דגל התורה):

נכון, אני כבר יודע את זה בעל-פה. למה לא עושים את הרמזור?

אחמד טיבי (חד"ש-תע"ל):

- - מישהו צריך להתבייש.

היו"ר עבד-אלמאלכ דהאמשה:

אדוני, חבר הכנסת אחמד טיבי, הגיע הזמן לסיים.

אחמד טיבי (חד"ש-תע"ל):

אדוני השר, רבותי חברי הכנסת, אני מבין שמדינת ישראל מוגדרת כמדינה יהודית. אבל מישהו טעה בצירוף המלה "דמוקרטית", מילא יהודית. ולכן, האפליה בהתאם. אתה עדיף עלי במדינה הזאת, חבר הכנסת גפני, רק בשל העובדה שאתה יהודי.

משה גפני (דגל התורה):

אתה טועה טעות מוחלטת.

אחמד טיבי (חד"ש-תע"ל):

יכול להיות שזה לא אתה, כי אתה חרדי. פריצקי עדיף עלי במדינה הזאת רק בשל העובדה שקוראים לו יוסי פריצקי ולי קוראים אחמד. מה לעשות שאני שייך לסוג מסוים, זן מסוים של אנשים שדוחים זאת. אני לא יכול לקבל את זה. אני מוכן לקבל את העובדה שהוא יהיה עדיף עלי אם הוא מוכשר ממני, אבל שנינו אזרחים.

יוסף פריצקי (צל"ש - ציונות, ליברליות ושוויון):

אין מצב כזה.

אחמד טיבי (חד"ש-תע"ל):

שנינו אמורים להיות שווים, בנקודת זינוק שווה. המצב לא כזה והוא מפלה. לכן, אדוני השר, הגיע הזמן, אפילו ברמה של ססמאות זה כבר נדוש. יש צורך בהעדפה מתקנת. הממשלה קיבלה החלטה על העדפה מתקנת. ראש הממשלה הורה לשרים, היועץ המשפטי הקודם הוציא על כך הוראה למשרדים. אין ייצוג הולם בחברות ממשלתיות. אפילו בחברות פרטיות המצב לא כזה. אומנם חברת החשמל פתחה את דלתה לכמה מועסקים ערבים, אבל עדיין שם ובחברות נוספות יש מחסומים בפני ערבים.

לכן, אדוני השר, הגיע הזמן שהיחס המהותי לאזרח הערבי ישתנה מן היסוד. תודה רבה, אדוני.

היו"ר עבד-אלמאלכ דהאמשה:

תודה רבה לחבר הכנסת אחמד טיבי. יעלה ויענה השר לביטחון הפנים, חבר הכנסת גדעון עזרא. הנושא הוא: מדיניות ממשלות ישראל כלפי האזרחים הערבים ויחסי הרוב והמיעוט בישראל.

השר לביטחון פנים גדעון עזרא:

אדוני היושב-ראש, חברי חברי הכנסת, אין פעם אחת שאני משמש בתור שר מקשר והנושא הזה לא עולה. אני, כמו תקליט, צריך לחזור על דברים. אני לא מתכוון לחזור על הדברים אלא לדבר גם מנקודת מבטי כשר לביטחון הפנים ומתוך הראייה של הטיפול במגזר הערבי. אגע בכמה נקודות שדיברת עליהן.

אני מוכרח להגיד לך בנושא תאונות הדרכים, שאגף התנועה של המשטרה, עם ראשי הרשויות הערביות, באמת עורכים מבצעים לשיפור המצב במגזר הערבי ומשקיעים הרבה. ראיתי לפני כמה ימים את הנתונים, וצריך לטפל בכך. נדמה לי ש-13% מכלל בעלי רשיון הנהיגה במדינת ישראל הם ערבים, אבל כאשר מדובר בתאונות, מדובר ב-20% מהתאונות שנגרמות על-ידי ערבים. נדמה לי ששליש מנהגי המשאיות במדינה הם ערבים, וזו אחת הסיבות לכך שמשאיות מעורבות הרבה בתאונות. אני אומר לך שזו מטרה משותפת, ואין אנחנו ואתם.

דבר שני, ההישגים של החרדים בממשלות ישראל היו כאשר החרדים היו בקואליציה. תשאל את חבר הכנסת ליצמן. האם יכולותיו היום יותר גבוהות כיושב-ראש ועדת הכספים - - -

אחמד טיבי (חד"ש-תע"ל):

- - -

השר לביטחון פנים גדעון עזרא:

אני אומר לך שפעם אחת תגיעו לסבב ותשתלבו בהנהגה של מדינת ישראל, לא לשבת שם בספסלים האחוריים ולהתחרות זה בזה לקראת הבחירות הבאות.

אתה צודק לגמרי לגבי הצוות הרפואי בבתי-החולים. אני מצדיע ואני רואה את הדילמות של הרופאים הרבה פעמים, ואני אומר לך שהצוותים האלה מצוינים ואני מוכרח לציין אותם.

כשר לביטחון פנים אני מוכרח לספר לך, שאתמול הייתי בביקור בתל-מונד. יש שם אחראי על הנקודה שקוראים לו זאהר מזמר. היישוב מלקק את השפתיים מהפעילות שלו ומשטרת ישראל מתברכת בו. אספר לך סיפור נוסף: יש רב-פקד במשטרה שקוראים לו לוטפי פאלח, והוא מערב-אל-היב. משטרת ישראל החליטה למנות אותו למפקד תחנת המשטרה בנצרת-עילית. אגב, בנצרת הערבית יש מפקד משטרה יהודי. באו ראש עיריית נצרת-עילית וכל האנשים גם ממפלגות הימין ואמרו: על גופתנו, זה לא יעבור ולא יהיה - עד כדי כך שלא ידענו מה לעשות, אולי להעביר אותו לתפקיד אחר. אבל, שלחו את הקצין הזה לריאיון אצל ראש העיר ואצל ראש ועדת הביטחון והם הודיעו: אחרי שראיינו אותו, אנחנו מברכים על הבחירה.

אתה דיברת פה על האורות היפים והנוצצים ביישובים היהודיים לעומת האורות ביישובים הערביים. אתה צודק. צריך להבין שבחלק מהמקומות יש אורות ביטחון, ואין צורך באורות ביטחון סביב היישובים הערביים. דבר שני, כתוצאה מכך שהבנייה לא מסודרת והיא בלתי חוקית, גם האורות מפוזרים יותר. אני יודע שראשי הרשויות מעוניינים בכך, ואני קורא לכולם - -

צבי הנדל (האיחוד הלאומי - ישראל ביתנו):

איפה אתה מסתובב בלילה?

השר לביטחון פנים גדעון עזרא:

- -  לשפר את המצב.

אני לא בטוח שהאבטלה קשורה למקום יישוב. האבטלה קשורה לרצונם של אנשים לעבוד או לא לעבוד. אין שום קשר בין הדברים. יש קשר למיקום הגיאוגרפי של היישוב, אבל אין סיבה - - -

היו"ר עבד-אלמאלכ דהאמשה:

יש אנשים שרוצים לעבוד ולא מוצאים מקום עבודה.

השר לביטחון פנים גדעון עזרא:

תסלח לי, אני מכיר קבלנים ואנשים שמשוועים לידיים עובדות ולא מוצאים, במקצועות חיוניים שבעבר גם יהודים עבדו בהם וגם ערבים עבדו בהם. היום, משום מה, אנשים נמנעים מללכת לעבוד בעבודות הללו.

אני מסכים אתך שככל שאתה מדרים או מצפין היכולת למצוא תעסוקה מצטמצמת. לדעתי, היכולת למצוא עבודה בארץ למי שרוצה היא גבוהה מאוד. אני יודע שביישוב שלי, בכוכב-יאיר, אנשים מחפשים עוזרות-בית, וזה מקצוע חשוב מאוד, ולא מוצאים. מאחר שעובדים זרים אסור להעסיק ופועלים מהשטחים אסור לך להעסיק, הערבים לא רוצים לעבוד, ומשלמים שם שכר טוב. אני אומר לך שיש קושי ואני מכיר אותו באופן אישי.

לגבי בנק ישראל – אני לא יכול לדבר בשמו של בנק ישראל כי הוא גוף עצמאי. אני גם לא יכול לדבר בשם ערוץ-2 וערוץ-10. אבל בכל ישיבות הממשלה לא קורה שמבקשים למנות מישהו לחברות ממשלתיות או לדירקטוריון כזה או אחר, שעבר את רביבי, ורביבי לא מציין: אני לא מאשר עד אשר יהיה שם חבר ערבי. זה קורה לאורך כל הדרך, ולפי דעתי, מספרם - וזה גם מהנתונים שנמסרו על-ידי משרד ראש הממשלה - של האנשים האלה הוא בקו עלייה.

אני מוכרח להגיד לך שראש הממשלה הזה לקח על עצמו לטפל במגזר הלא-יהודי, והוא עמד בראש ועדה והיא קיבלה החלטות - - -

יעקב ליצמן (אגודת ישראל - יהדות התורה והשבת):

גם במגזר החרדי?

השר לביטחון פנים גדעון עזרא:

לא. אני רוצה להגיד לך שראש הממשלה הזה - ואני חושב שערביי ישראל יודעים את הדברים. למה? כי מאז הוחלט על הקמת קדימה, המבול של אנשים שפונים הוא לא ייאמן. אני לפעמים משפשף את עיני ואת אוזני אם אני רואה נכון ושומע נכון. זה לא ייאמן. הם, ערביי ישראל, רואים בראש הממשלה אדם שרוצה לשפר את מצבם ויוכל לשפר את מצבם כראש ממשלת ישראל.

ממשרד ראש הממשלה נמסר לי, שבימים אלה הוא נערך לגיבוש החלטת ממשלה ממשיכה לשנים 2006-2009, שבמסגרתה יינתנו פתרונות רבים למצוקות המגזר כפי שמופו על-ידי הנהגתו. לדוגמה: יושלמו תוכניות המיתאר, יושלמו מבני ציבור ויושם דגש רב בפיתוח שכונות חדשות ותעשייה. בעיקר יושם דגש בהשלמת החסר בכיתות לימוד.

בנימין אלון (האיחוד הלאומי - ישראל ביתנו):

האם תהיה אכיפת החוק בבנייה בלתי חוקית?

השר לביטחון פנים גדעון עזרא:

סליחה. אחת הבעיות שלנו, ועל זה צריך לדבר כשאתה מדבר על מבני חינוך, למשל, היא הילודה - שיהיו בריאים ויביאו הרבה ילדים לעולם. צריך להבין שהקצב שלנו, הממוצע של משרד החינוך, לא מדביק את הקצב של הילודה - - -

יעקב ליצמן (אגודת ישראל - יהדות התורה והשבת):

אני לא שומע שאתה הולך לתקן אצלנו.

השר לביטחון פנים גדעון עזרא:

צריך לתקן גם אצלכם וגם שם. יש לך הצעה לסדר-היום לגבי החרדים? אני מבטיח לך שאני אבוא ואגיד את הדברים.

לי אין כל ספק, ואני אומר לכם ואתם יודעים את הדברים וחבר הכנסת טיבי יודע את גישתו של ראש הממשלה לנושא הערבים: הדברים שנעשו בשנים האחרונות לא היו על מנת לקבל את קולותיהם של הערבים. אני חושב שאתם יכולים לסייע בצורה רצינית מאוד גם בשיפור המצב הביטחוני של מדינת ישראל.

לבסוף, דיברנו על שירות לאומי. לוחצים על דלתות המשטרה מאות ואלפי צעירים ערבים שרוצים להתגייס למשטרה ולא שירתו בצבא. אני אומר ומבטיח, שכל מתנדב לשירות לאומי ערבי שיבוא למשטרה וישרת כמתנדב, אם הוא מתאים למשטרה, לאחר מכן יישאר בשירות המשטרה. אני מדבר על הארגון שבו אני נמצא, ואני מציע לכם לקחת את הדברים לתשומת לבכם. אגב, איפה שיש שוויון מלא לגמרי זה אצלי, בשירות בתי-הסוהר. שם כולם שווים.

מאחר שהדברים חוזרים על עצמם והכנסת נכנסת לפגרה - -

צבי הנדל (האיחוד הלאומי - ישראל ביתנו):

אתה מתכוון שיש אותה כמות - - -

השר לביטחון פנים גדעון עזרא:

- -  אני מציע להסתפק בהודעה זו. תודה רבה.

היו"ר עבד-אלמאלכ דהאמשה:

תודה רבה לשר לביטחון הפנים. חבר הכנסת טיבי, אתה מסכים להסתפק בהודעת השר?

אחמד טיבי (חד"ש-תע"ל):

לא.

היו"ר עבד-אלמאלכ דהאמשה:

הצעה אחרת לחבר הכנסת הנדל, בבקשה.

צבי הנדל (האיחוד הלאומי - ישראל ביתנו):

מכובדי היושב בראש, חברי חברי הכנסת, אני נדהם. לא להאמין שמי שעמד על הבמה עכשיו הוא השר גדעון עזרא. הוא כבר מוכן למנות שר ערבי. יכול להיות שמקדמת דנא הוא היה מוכן, רק שלא שמעתי את זה אף פעם. נופת צופים. אני מקווה שהעיתונאים קלטו איזה מסר אדיר היה פה היום. מה לא מוכנים לעשות בשביל לגזור איזה שניים וחצי קולות גם מהמגזר הערבי.

אני רוצה להגיד לך בכנות ולא בשביל להתנצח: יש שני צדדים למטבע. אני מדבר על דבר שאני מכיר, והוא הבדואים בדרום. לפני שנים, חלקם הגדול של הצעירים שירתו בצבא. עדיין חלק מהם משרתים, אבל חלק יותר קטן. יש הסתה, אני יודע, מטעם חבר כנסת אחד לפחות, שמסית נגד התגייסות לצבא-הגנה לישראל בתוך אוכלוסייה שהיתה מוכנה לשרת. אומרים לי חיילים: פעם היינו גאים לבוא הביתה עם המדים וכל הילדים היו נושאים אותנו על כפיים. היום, אני מחליף בגדים בדרך, שלא ידעו שאני בצבא. יש שני צדדים למטבע,

לכן, אני בעד כל מה שאמר גדעון עזרא. שמעתי את זה בפעם הראשונה, אבל צריך לדעת שאי-אפשר כל הזמן רק לבקש. יש מינימום של לתת, והלתת זה להראות שאנחנו רוצים לחיות יחד. לא רואים את זה פה.

היו"ר עבד-אלמאלכ דהאמשה:

תודה רבה לחבר הכנסת צבי הנדל. מה אתה מבקש, חבר הכנסת טיבי?

אחמד טיבי (חד"ש-תע"ל):

מליאה.

היו"ר עבד-אלמאלכ דהאמשה:

מי שבעד העברת הצעתו של חבר הכנסת טיבי בעניין מדיניות ממשלות ישראל כלפי האזרחים הערבים יצביע בעד מליאה, ומי שמתנגד יצביע נגד – להסיר. בעד – דיון במליאה, נגד – להסיר.

הצבעה מס' 8

בעד ההצעה לכלול את הנושא בסדר-היום – 10
בעד ההצעה שלא לכלול את הנושא בסדר-היום - 1
נמנעים – אין
ההצעה לכלול את הנושא בסדר-היום של הכנסת נתקבלה.

היו"ר עבד-אלמאלכ דהאמשה:

ברוב של עשרה תומכים, מתנגד אחד ובלי נמנעים, הדיון בהצעתו של חבר הכנסת טיבי ייכלל בסדר-יומה של מליאת הכנסת.


הצעת חוק התגמולים לנפגעי פעולות איבה (תיקון מס' 22), התשס"ו-2005
[מס' כ/90; "דברי הכנסת", מושב שלישי, חוב' ל"ט, עמ' 24864;  נספחות.]
(קריאה שנייה וקריאה שלישית)

היו"ר עבד-אלמאלכ דהאמשה:

חברי הכנסת, אנחנו ממשיכים בסדר-היום: הצעת חוק התגמולים לנפגעי פעולות איבה (תיקון מס' 22), התשס"ו-2005, קריאה ראשונה. יציג את הצעת החוק חבר הכנסת חיים כץ, יושב-ראש ועדת העבודה, הרווחה והבריאות. בבקשה, אדוני.

חיים כץ (יו"ר ועדת העבודה, הרווחה והבריאות):

אדוני היושב-ראש, הצעת החוק עולה לקריאה שנייה ושלישית, ולא לקריאה ראשונה. יחי ההבדל הקטן.

היו"ר עבד-אלמאלכ דהאמשה:

ברור שההצעה עולה לקריאה שנייה ושלישית.

חיים כץ (יו"ר ועדת העבודה, הרווחה והבריאות):

אדוני היושב-ראש, חברי הכנסת, לפני שאתחיל להציג את החוק אני רוצה לברך את עובדי התעשייה האווירית, שמדי שבוע עושים סיור בירושלים ובאים לירושלים, מעודדים את התיירות בירושלים - - -

יוסף פריצקי (צל"ש - ציונות, ליברליות ושוויון):

באמת המקום הזה נהיה - אני לא רוצה לומר מה. בת-דודה שלי שמה, למעלה, אם אפשר. אתה עושה הזניה של המקום הזה.

היו"ר עבד-אלמאלכ דהאמשה:

חבר הכנסת פריצקי, אני מבין עכשיו את מה שעלה על סדר-יומה של הנשיאות. אנחנו דנים בזה שבוע-שבוע, ואני חושב שאנחנו הולכים בכיוון של צמצום עד מינימום, ואולי גם הוצאת הכנסת לפגרה, כי אי-אפשר לדבר בימים האלה שלא לבוחרים ושלא לבחירות, ואנחנו רואים את זה טוב מאוד.

חיים כץ (יו"ר ועדת העבודה, הרווחה והבריאות):

אדוני היושב-ראש, כנסת נכבדה, אני מתכבד להביא לקריאה שנייה ושלישית את הצעת חוק התגמולים לנפגעי פעולות איבה (תיקון מס' 22), התשס"ו-2005. זו הצעת חוק שיזם חבר הכנסת משה גפני.

חוק התגמולים לנפגעי פעולות איבה מ-1970 קובע זכאויות שונות למי שהוכר כנפגע בפעולות איבה המכוונות נגד מדינת ישראל - איזה עיתוי זה אחרי מה שקרה לנו בנתניה. החוק חל על אזרח או תושב ישראל שנפגע בפעולות איבה, שאירעה בין בישראל בין מחוץ לישראל, ובתנאי שבוצעה על-ידי מישהו עוין לישראל. לפי לשון החוק היום, הוא אינו חל על מי שנפגע בפעולות איבה המכוונות נגד העם היהודי. כלומר, פעולת איבה שנעשתה ממניעים אנטישמיים.

מאז 1 באוקטובר 2000, יום פריצת המאורעות המוכרים כאינתיפאדת אל-אקצא, ובמקביל למאורעות אלה, רבו התופעות של פעולות עוינות על רקע של שנאת יהודים ברחבי העולם, ובשל כך נדרשה הבחינה של החלת חוק התגמולים לנפגעי פעולות איבה גם על מי שנפגע בפעולות איבה נגד העם היהודי.

מר גפני, תאמין לי, היה דיון מזורז בחוק שלך. הוא רץ קדימה מהר מהמצופה, אז לפחות תשב ותכבד את עצמך אם לא אותי.

משה גפני (דגל התורה):

אני רוצה שחברי הכנסת יתמכו בהצעה שלי.

חיים כץ (יו"ר ועדת העבודה, הרווחה והבריאות):

הם יתמכו. הצעת החוק מאזנת בין הרצון ליתן מענה כאמור לבין הצורך לפעול במגבלות התקציביות של המדינה. אי לכך, מוצע לקבוע כי פגיעה מפעולות איבה תכלול גם פגיעה מפעולות שמטרתן היא פגיעה בעם היהודי, אך להגביל זאת רק לפעולות שמטרתן העיקרית היא פגיעה בעם היהודי. עוד מוצע כי לעניין פגיעה מפעולת איבה נגד העם היהודי יחול החוק רק על תושב ישראל.

כמו כן, מוצע לקבוע כי הוראות אלה יחולו על פגיעות כאמור שאירעו מ-1 באוקטובר 2000 ואילך, אך משיקולים תקציביים מוצע כי לא ישולם תגמול בגין התקופה שקדמה ליום התחילה של החוק המוצע – 1 בחודש שלאחר יום פרסומו.

נוסף על כך, מוצע לאפשר קביעת מנגנון שבו יקוזזו תשלומים מכוח דין זר או ממדינת חוץ מהתגמולים שאדם שנפגע כאמור יהיה זכאי להם. מאחר שמנגנון כזה הוא מורכב, מוצע כי הוא ייקבע בתקנות שיתקין שר הרווחה בהסכמת שר האוצר ובאישור ועדת העבודה, הרווחה והבריאות של הכנסת.

אדוני היושב-ראש, רבותי חברי הכנסת, אני מבקש לברך את חבר הכנסת משה גפני, יוזם הצעת החוק. מי ייתן ונגע האנטישמיות יעבור מן העולם ולא יהיה צורך להיעזר בהוראות המוצעות בהצעת החוק שאני מגיש לפניכם היום.

הצעת החוק מוגשת בלא הסתייגויות, ואני מציע לאשר אותה בנוסח הוועדה בקריאה שנייה ובקריאה שלישית. תודה.

היו"ר עבד-אלמאלכ דהאמשה:

תודה רבה.

חברי הכנסת, אנו עוברים להצבעה על הצעת חוק התגמולים לנפגעי פעולות איבה (תיקון מס' 22), התשס"ו-2005. הצעת החוק מובאת לקריאה שנייה ושלישית בלא הסתייגויות, ונוכל להצביע עליה בקריאה שנייה כפי שהביאה אותה הוועדה. בבקשה, אפשר להצביע.

הצבעה מס' 9

בעד סעיפים 1–5 – 13
נגד – אין
נמנעים – 1
סעיפים 1–5 נתקבלו.


היו"ר עבד-אלמאלכ דהאמשה:

ברוב של 13 תומכים, בלי מתנגדים ועם נמנע אחד – הצעת החוק אושרה בקריאה שנייה.

חברי הכנסת, נצביע על אותה הצעת חוק בקריאה שלישית. מדובר בהצעת חוק התגמולים לנפגעי פעולות איבה (תיקון מס' 22), התשס"ו-2005.

הצבעה מס' 10

בעד החוק – 12
נגד – אין
נמנעים – 1
חוק התגמולים לנפגעי פעולות איבה (תיקון מס' 22), התשס"ו-2005, נתקבל.

היו"ר עבד-אלמאלכ דהאמשה:

ברוב של 12 תומכים, בלי מתנגדים ועם נמנע אחד – הצעת החוק אושרה בקריאה שלישית ותהפוך לחוק מחוקי המדינה.

חבר הכנסת גפני רוצה להודות. בבקשה, אדוני.

משה גפני (דגל התורה):

אדוני היושב-ראש, קודם כול אני רוצה להודות לעובדי התעשייה האווירית, שעודדו אותנו בחוק הזה.

אדוני היושב-ראש, אני מבקש להודות ליושב-ראש ועדת העבודה, הרווחה והבריאות, חבר הכנסת חיים כץ, שהאיץ את הצעת החוק כדי להביאה לקריאה שנייה ושלישית לפני התפזרות הכנסת. אני חושב שזה חוק חשוב. אני רוצה להודות ליועץ המשפטי של הוועדה, למנהלת הוועדה ולחברי הכנסת שתמכו בחוק בכל שלביו. אני מקווה, כפי שאמר יושב-ראש הוועדה, חבר הכנסת חיים כץ, שהחוק הזה לא ייושם, שלא תהיינה פעולות אנטישמיות והוא יישאר אות כתובה על הנייר שאין לה יישום. תודה.


הצעה לסדר-היום
הצורך לאפשר רכישת דירה בדיור ציבורי גם לזכאים שגרים בה פחות משש שנים

היו"ר עבד-אלמאלכ דהאמשה:

אנו ממשיכים בסדר-יומנו. הנושא הבא הוא הצעה לסדר-היום מס' 7919 בעניין הצורך לתת אפשרות לרכוש דירה בדיור ציבורי גם לזכאים שגרים בה פחות משש שנים. יעלה את ההצעה חבר הכנסת יעקב ליצמן. בבקשה.

יעקב ליצמן (אגודת ישראל - יהדות התורה והשבת):

אדוני היושב-ראש, כנסת נכבדה, אדוני השר המתאם, שר השיכון, השר לביטחון הפנים, הנושא שאני מדבר עליו הוא נושא הדיור הציבורי שניתן לזכאים סוציאליים, מי שקיבלו דירות ממשרד השיכון על-פי חוק, על-פי נוהל, על-פי קריטריונים. משרד השיכון יצא במבצע ונתן להם לרכוש את הדירות בהנחה של  85%, נדמה לי. נתנו סיוע, אבל התנאי היה שהזכאי גר בדירה שש שנים לפחות.

יש אנשים שגרים בדירות האלה פחות משש שנים, ומכל בחינה אחרת הם זכאים לכל דבר. אני חושב שאם הממשלה עושה מבצע חד-פעמי כזה – וזה חד-פעמי – זה צריך להיות לכולם. אני חושב שאפשר להסדיר את הדבר כך שכל מי שגר בדיור הציבורי, ובידיו אישור בתוקף לכך שהוא זכאי לגור בדיור הציבורי – אין שום סיבה שבעולם שהמבצע יחול רק על מי שגר בדירה שש שנים. גם אם אדם גר בדירה פחות משש שנים, מגיעה לו האפשרות לרכוש את הדירה בהנחה של 85%, בתנאים שניתנו לכולם.

אני לא יודע בכמה אנשים מדובר. הגעתי לנושא הזה בגלל פניות מהציבור, אנשים שרצו לרכוש את הדירות שהם גרים בהן ואמרו להם שהם לא זכאים. אני לא חושב שצריכה להיות ההגבלה הזאת, של שש שנים. ברגע שנכנסה התקנה הזאת, צריך לאפשר לכולם, וגם אם המבצע הסתיים, אני חושב שצריך לחדש אותו, אם רוצים לתת את הזכות הזאת גם לאלה שגרים בדירות פחות משש שנים. צריך לאפשר להם. זה בנושא ההצעה שהעליתי לסדר-יום.

אבל אני רוצה לחזור, אדוני השר, לדברים שאמרת קודם. אני שמח מאוד שראש הממשלה רוצה לעזור למגזר הערבי. אני מכבד את זה. הזכרת כיתות. אתה יודע שאצלנו, בציבור החרדי – אני חייב לומר לך איך בונים כיתות. איך זה מתחיל. בציבור החילוני, כשבונים שכונה חדשה – למשל שכונת בגין בצפת – מייד כשמשרד השיכון מתחיל לבנות את השכונה, אוטומטית, הוא בונה בית-ספר, כדי שכשתסתיים בניית הדירות יהיה בית-ספר מוכן. ומדובר בשכונה.

אדוני השר, בציבור החרדי בונים עיר – קריית-ספר למשל: בנו עיר, ולא בנו בית-ספר. התחילו כך. יש עיר, מאיפה היו כיתות לימוד? שכרו דירות. נעשה צפוף – נתנו קרוונים. לא קרווילות, חלילה וחס. יש התקדמות: אחרי שמונה שנים מקבלים שטח, וצריך לקבל כיתות לימוד. אתה יודע איך מקבלים את הכיתות האלה? לא בדין, אלא שר האוצר עולה אל במת הכנסת ומכריז: בעקבות הסכם קואליציוני עם סיעת אגודת ישראל, יינתנו 100 כיתות לקריית-ספר. מה שכולם מקבלים בדין, אנחנו מקבלים בטובות. אז נכון, אדוני אמר שכשאנחנו בקואליציה יותר טוב לנו. יש לנו ברירה? להיות בקואליציה זאת הדרך היחידה שבה אנו מקבלים כיתות.

אז אני מצפה מראש הממשלה, שאם הוא עושה תיקון – שאני שמח עליו – לציבור הערבי, ואני מכבד אותו על זה, זה מאוד משמח אותי - שיעשה לציבור החרדי לפחות את אותו דבר.

אחמד טיבי (חד"ש-תע"ל):

אתה יכול לתרום לשוויון של הציבור הערבי - - -

יעקב ליצמן (אגודת ישראל - יהדות התורה והשבת):

אדוני לא היה היום בוועדת הכספים, ואני חייב לומר לך: היום היה בוועדת הכספים דיון על הבעיות של הרשויות הדרוזיות והצ'רקסיות, וישב לידי המתאם של הרשויות הדרוזיות. הוא אמר שמקפחים אותם, שמה שכולם מקבלים הוא לא מקבל. שאלתי אותו אם הוא חרדי, כי אני רגיל שמקפחים את החרדים. נודע לי היום שגם את הערבים מקפחים. גדעון עזרא אמר היום שמקפחים ערבים, אבל תשמע כמה מהר הוא אמר שלהם הולכים לעשות אפליה מתקנת. הולכים לתת להם כיתות. איפה אנחנו? למה לא מגיע לחרדים?

אחמד טיבי (חד"ש-תע"ל):

גדעון כמעט אמר לנשים הערביות: תפסיקו ללדת.

יעקב ליצמן (אגודת ישראל - יהדות התורה והשבת):

אדוני השר, אתה יודע שאני מאוד מכבד אותך, ואתה יודע שאני מכבד גם את ראש הממשלה. זה רק נושא אחד מאלה שיש בהם אפליה. אני מוכן להראות לך סעיפים סעיפים במשרד החינוך, בכל מחלקה, שיש בהם אפליה. אני לא מדבר על הזנה, מה שבית-המשפט עשה לנו, בלי בושה אפילו, ולא על יום לימודים ארוך, ואני לא מדבר על קרן רש"י ואני לא מדבר על כל מיני דברים שאנחנו מקופחים בהם.

לכן, בסיום דברי אני מברך את ראש הממשלה על האפליה המתקנת, ואני מצפה ממנו מאוד שיעשה את אותה אפליה מתקנת לציבור החרדי. תודה רבה.

היו"ר עבד-אלמאלכ דהאמשה:

תודה רבה לחבר הכנסת יעקב ליצמן אשר העלה את הצעתו בעניין הצורך במתן אפשרות לרכישת דירה בדיור ציבור גם לזכאים שגרים בה פחות משש שנים. יענה על ההצעה השר לביטחון הפנים, חבר הכנסת גדעון עזרא. בבקשה, אדוני.

השר לביטחון פנים גדעון עזרא:

אדוני היושב-ראש, חברי חברי הכנסת, חבר הכנסת אחמד טיבי אינו כאן, רציתי רק לומר ששמחתי לראות שמונה סגן מזכיר הכנסת, נאזם בדר; גם הוא חידוש מרענן לכנסת - שיהיה לך בהצלחה.

ידידי, חבר הכנסת ליצמן, בהיותי השר לביטחון הפנים וממלא-מקומו של השר המקשר היום, שקיבל את התשובה ממשרד ראש הממשלה, שהוא היום גם ממלא-מקומו של שר השיכון, אני יכול לומר לך רק את הדברים שהכתיבו לי. כל מלה נוספת היא פשוט לא אחראית ולא רצינית. אבל אני מתפלא עליך שאתה נזקק לבימה הזאת בשביל להשיג את ההישגים שלך. אני מכיר אותך בתור אחד שהוא בעל יכולת גם בלי לעמוד על הדוכן הזה, ויישר כוח לך על מלאכתך.

כשאתה מדבר אתי על עיר חרדית, לנגד עיני אני רואה כל הזמן את ביתר-עילית. אני חושב שביתר-עילית היא דוגמה ומופת לניהולה של עיר, ובהיותה גם עיר חרדית – לניהולה של עיר חרדית. זה מאוד תלוי, לפי דעתי, ביושב-ראש הרשות, ותלוי גם באחרים, איך מנהלים את הדברים.

יעקב ליצמן (אגודת ישראל - יהדות התורה והשבת):

גם שם חסרות כיתות.

השר לביטחון פנים גדעון עזרא:

מאותן סיבות שציינתי לאחמד טיבי קודם. מה לעשות, יש סדרי עדיפויות למדינת ישראל, אי-אפשר לעשות את הכול כל הזמן.

יעקב ליצמן (אגודת ישראל - יהדות התורה והשבת):

אבל, אפליה מתקנת אני רוצה.

השר לביטחון פנים גדעון עזרא:

אפליה מתקנת צריך לעשות כלפי כל החלשים בחברה באשר הם, אני חושב שזאת המטרה.  למדינת ישראל יש יכולת x ובעיות y, והבעיות הרבה יותר גדולות מהיכולת, וצריך לשקול היטב ולמצוא את האיזון בין הצרכים השונים. ללא כל ספק, החינוך הוא אחד הדברים החשובים ביותר. מכיוון שאין תקציב  2006, שבו החליטו להגדיל את תקציב המשרד לביטחון הפנים, נקבל בינואר 1 חלקי 12 של התקציב של שנת 2005. זה לא מספק ולא עונה על הצרכים, כנ"ל גם במקומות אחרים. ראיתי שגם עם סל התרופות יש בעיות. תהיה לך הרבה עבודה.

לעצם העניין, העלית נושא חשוב מאוד לגבי המבצע של רכישת דירות. המבצע הנוכחי "כאן ביתי" מאפשר רכישת דירה בשיכון הציבורי על-ידי דייריה, תוך מתן הנחה שמגיעה עד 85% ממחיר הדירה. הוותק המינימלי המאפשר רכישה נקבע לארבע שנים באזורי עדיפות לאומית ושש שנים ביתר חלקי הארץ. המבצע הנוכחי מחליף את מבצע "קנה ביתך", שהיה בתוקף בחמש השנים האחרונות, ובמסגרתו נדרש ותק של 12 שנים באזורים שאינם אזורי עדיפות לאומית.

הדיור הציבורי מיועד למשפחות החלשות ביותר בחברה, משפחות המתקיימות מקצבאות קיום או מעבודה והשלמת הכנסה. כבר היום יש פער גדול ברמת הסבסוד בין משפחות המתגוררות בדיור הציבורי לבין הזכאים האחרים. כיום משפחות נתמכות – ואת זה כדאי שהציבור ידע - זכאיות לסיוע בשכר הדירה של 536 שקלים בחודש, והסבסוד של שכר הדירה בשיכון הציבורי הוא כפול מזה, ואף יותר.

בנוסף, משפחות הדיירים זכאיות לרכישת הדירות בהנחה של עד 85% ממחירן, במטרה להקטין את הפער בסבסוד בין האוכלוסיות ולהקטין את התמריץ להיכנס לשיכון הציבורי. למי שיכול לפתור בעיות דיור מחוץ לשיכון הציבורי נקבע עיקרון של תקופת המתנה של שש שנים בין האכלוס לבין הרכישה.

אני מציע, חבר הכנסת ליצמן, יושב-ראש ועדת הכספים, להעביר את הנושא לטיפול בוועדה. אתה בטח תרצה שזה יהיה בוועדה שלך - אני לא יודע באיזו ועדה נדונים ענייני משרד השיכון.

קריאה:

כלכלה.

יעקב ליצמן (אגודת ישראל - יהדות התורה והשבת):

אני רוצה כספים.

השר לביטחון פנים גדעון עזרא:

אז נניח ליושב-ראש להחליט. תודה.

היו"ר עבד-אלמאלכ דהאמשה:

נסתדר עם זה. אדוני השר, תודה רבה. הצעה אחרת לחבר הכנסת יורי שטרן. בבקשה, אדוני.

יורי שטרן (האיחוד הלאומי - ישראל ביתנו):

כבוד היושב-ראש, כבוד השר, אני מברך את חבר הכנסת ליצמן על העלאת הנושא. אני חייב להגיד שהמבצע, גם הנוכחי וגם הקודם, מפספס עוד אוכלוסיות. למשל, אוכלוסיית העולים מחבר המדינות גם במבצע הקודם לא יכלה לרכוש דירות, כי אז הוותק המינימלי הנדרש היה 12 שנה. עכשיו, כביכול, יש פחות דרישות בנושא הוותק, אבל ההרכב המשפחתי הנדרש בשביל לקבל הנחה משמעותית משאיר את העולים בחוץ.

העולים שמקבלים את הדיור הציבורי ב-15 השנים האחרונות הם אך ורק אנשים קשישים, או זוג או בודד. לפי המבצע הנוכחי, הבודד מקבל הנחה של 15%. זאת פשוט בדיחה גסה. מה אפשר לעשות עם ההנחה הזאת כאשר מדובר באנשים הכי חלשים, כפי שאתה, כבוד השר, הגדרת? זוג קשישים מקבל הנחה של 40%, שגם היא לא מספקת.

לכן, אני מבקש שהדיון הזה יתקיים באחת הוועדות, ונוכל לשנות את תנאי המבצע.

היו"ר עבד-אלמאלכ דהאמשה:

תודה רבה לחבר הכנסת יורי שטרן.

יעקב ליצמן (אגודת ישראל - יהדות התורה והשבת):

הוא מסכים לוועדת הכספים, אין בעיה.

היו"ר עבד-אלמאלכ דהאמשה:

מי בעד להעביר את הצעתו של חבר הכנסת ליצמן לוועדת הכספים?

השר לביטחון פנים גדעון עזרא:

אני מבקש ועדת הכלכלה.

היו"ר עבד-אלמאלכ דהאמשה:

אתה עומד על זה שזאת תהיה ועדת הכלכלה? השר עומד על דעתו. יש בקשות ליותר מוועדה אחת, ולכן הנושא יועבר לוועדת הכנסת והיא תקבע איזו ועדה תדון בהצעה.

הצבעה מס' 11

בעד ההצעה להעביר את הנושא לוועדה – 5
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדה שתקבע ועדת הכנסת נתקבלה.


מסמכים שהונחו על שולחן הכנסת

היו"ר עבד-אלמאלכ דהאמשה:

הודעה לסגן מזכיר הכנסת.

סגן מזכיר הכנסת נאזם בדר:

ברשות יושב-ראש הישיבה, הנני מתכבד להודיעכם, כי הונחה היום על שולחן הכנסת, לקריאה ראשונה, מטעם הממשלה, הצעת חוק רישום קבלנים לעבודות הנדסה בנאיות (תיקון  מס'  6), התשס"ו-2005. תודה.

היו"ר עבד-אלמאלכ דהאמשה:

תודה רבה לסגן מזכיר הכנסת.


הצעות לסדר-היום
הפיגוע בנתניה

היו"ר עבד-אלמאלכ דהאמשה:

חברי הכנסת, אנחנו עוברים לנושא הבא בסדר-היום, להצעות דחופות לסדר-היום בעניין הפיגוע בנתניה, שמספריהן 7922, 7923, 7924, 7927, 7928, 7929, 7930 ו-7931. ראשון המציעים, חבר הכנסת אריה אלדד - בבקשה, אדוני. אחריו יש רשימה של מציעים - חברי הכנסת אחמד טיבי, יורי שטרן, יולי אדלשטיין, נסים זאב ואחרים. הם כמובן יעלו את הצעותיהם לפי הסדר, אם הם יהיו נוכחים באולם. בבקשה, חבר הכנסת אלדד.

אריה אלדד (האיחוד הלאומי - ישראל ביתנו):

אדוני היושב-ראש, חברי חברי הכנסת, אדוני סגן המזכיר החדש, ברכותי.

חמישה יהודים נרצחו בנתניה על-ידי מחבל ועשרות נפצעו. אנחנו שולחים תנחומים למשפחות הנרצחים במקום שאין תנחומים, מאחלים החלמה לפצועים ויודעים שהם יישאו את הצלקות, את הפציעות ואת ההלם הנפשי שנים ארוכות.

אבל, מייד כששוכך גל הניפוץ הזה, מתחיל גל הפטפוט: גדר. עבר דרך הגדר? במחסום? מתחת לגדר? לוחיות זיהוי צהובות? העביר אותו מי שנושא תעודת זהות והגניב אותו? חפר מנהרה? קפץ מלמעלה?

ועכשיו, כיוון שברור שהגדר לא עוצרת את הטרור, בשביל מה לנו גדר? הגדר הביטחונית, שלא מספקת לנו ביטחון ועלתה עד כה 6 מיליארדי שקלים - ותעלה 8, 9, 10 מיליארדים - היא, כפי שכבר הצהירה שרת המשפטים, גדר מדינית. לא איזה מתלהם מהימין, שרת המשפטים אמרה: זאת גדר מדינית, היא תקבע את גבול המדינה.

חברי חברי הכנסת, זהו סימון הגבול היקר ביותר המוכר לי בהיסטוריה האנושית. ועד שלא נבין סופית מי הרוויח מהסימון היקר הזה של הגבול, לא נבין למה היה צריך להוציא 10 מיליארדים בשביל לצייר מחדש את קו הגבול; מי הם הקבלנים החדשים של קו בר-לב שהתעשרו ממנו; מי בעלי המחצבות שכמעט נסגרו לפני שלוש שנים, והתעשרו עכשיו; מי הם קבלני הברזל והבטון; מה קרבתם לעמרי שרון ולראש הממשלה; מי התעשר מהגדר הזאת? עד שלא נבין את זה לא נבין למה בשביל לסמן גבול צריך להוציא 10 מיליארדי שקלים - עכשיו, כשאנחנו מבינים שהגדר הזאת איננה מספקת ביטחון לתושבי ישראל.

יהודים נרצחים, ומהי תגובת צה"ל? צה"ל יורה על מגרשים ריקים בעזה ועל פחונים ופרדסים נטושים או מעובדים - יורים על שטחי שיגור ה"קסאמים". כמה עולה טיל ששולחים מול שטח ריק? ומערכת הביטחון מבקשת עוד כסף לתקציב הביטחון כדי לשפוך אותו על מגרשים ריקים בעזה. בשביל זה מבקשים עוד תקציב ביטחון.
היו"ר עבד-אלמאלכ דהאמשה:

תודה רבה.
אריה אלדד (האיחוד הלאומי - ישראל ביתנו):

אדוני היושב-ראש, משפט לסיום. התגובה האמיתית של צה"ל על הרצח בנתניה לא היתה הגברת הסיכול הממוקד, משום שהסיכול הממוקד צופה פני עתיד, אלא אם גם בעניין הזה - כמו בעניין הגדר - משקרים לנו. תודה רבה.
היו"ר עבד-אלמאלכ דהאמשה:

תודה רבה לחבר הכנסת אריה אלדד. המציע השני הוא חבר הכנסת אחמד טיבי. בבקשה, אדוני. אנחנו דנים בפיגוע בנתניה במסגרת הצעות דחופות לסדר-היום. לאחר שיסיימו המציעים, ישיב למציעים סגן השר לביטחון הפנים, חבר הכנסת יעקב אדרי. בבקשה, חבר הכנסת טיבי.

אחמד טיבי (חד"ש-תע"ל):

תודה, אדוני היושב-ראש.

אדוני היושב-ראש, חברי הכנסת, כפי שאמרתי מייד אחרי הפיגוע הזה, פגיעה כזאת באזרחים ראויה להוקעה מוסרית ופוליטית כאחת. אינני יכול לקבל סוג כזה של פיגועים. מצד שני, אין ספק שמדובר במעשה שפוגע באינטרס הלאומי הפלסטיני העליון.

אבל, משתי הסיבות האלה, כל אחת בנפרד, הרשות הפלסטינית אמרה את דברה - שהיא גם מגנה מעשים כאלה וגם פועלת כדי למנוע אותם, מעשים שלצערי הרב הם לא מנותקים מהמציאות המתרחשת בתוך השטחים הכבושים ומהמשך הדיכוי בשטחים - החיסולים וכדומה שגורמים למעגל קסמים שגובה חיי חפים מפשע.

מול זה, יש להצביע על הקיפאון המחריד במשא-ומתן ובתהליך המדיני. אין לקבל מצב של החלטות חד-צדדיות והתעלמות מהצד הפלסטיני כשותף שווה-ערך סביב שולחן המשא-ומתן. אנחנו בתקופה של בחירות, אדוני היושב-ראש, ואני צופה שעד הקיץ הבא יהיה קיפאון מדיני, שלא יוסיף לשני הצדדים.

אני מוצא את עצמי נאלץ להסכים עם חבר הכנסת אריה אלדד בנושא החומה, בנושא הגדר. מה לא אמרו על הגדר? שהיא תוצאה מצרכים ביטחוניים. פעם אחר פעם, באזור השרון - יש שם חומה בקו התפר; יש חומה - ופעם אחר פעם יש פיגועים. כלומר, התירוץ או ההסבר או ההצדקה הזאת, קורסים. ומה מזדקר מול עינינו - כמו שאמר חבר הכנסת אלדד - ההצהרה של שרת המשפטים, שלמעשה הגדר והחומה הם גבולה המזרחי העתידי של מדינת ישראל, כלומר, סיבות מדיניות.

מלכתחילה ראש הממשלה לא הסכים להקמת הגדר והחומה, אחר כך הוא שינה את דעתו מול הפופוליזם הציבורי, העממי, של תמיכה בהקמת גדר, שאותו הובילו אנשי מפלגת העבודה, אגב, חיים רמון וברק אחר כך. לצערי הרב, רוב האסונות של שני העמים התרחשו בתקופת שלטונה של מפלגת העבודה או היו יזומים על-ידיה.

לכן, אדוני היושב-ראש, זה הזמן להוקיע את הגדר הזאת ואת הסבל שהיא גורמת לאנשים. מי שרוצה להקים גדר, שיקים על האדמה שלו - -

היו"ר עבד-אלמאלכ דהאמשה:

תודה רבה.
אחמד טיבי (חד"ש-תע"ל):

- -  בתוך הבית שלו, אבל לא על חשבון אחרים, כמו נחש המתפתל בתוך הבטן הפלסטינית. תודה רבה, אדוני.
היו"ר עבד-אלמאלכ דהאמשה:

תודה רבה לחבר הכנסת אחמד טיבי. יעלה ויבוא חבר הכנסת יורי שטרן - המציע השלישי בנושא. אנחנו במסגרת הצעות דחופות לסדר-היום. אחריו ידבר חבר הכנסת יולי אדלשטיין - אם יהיה נוכח, ואם לא - חבר הכנסת נסים זאב ואחרים. בבקשה, חבר הכנסת שטרן.
יורי שטרן (האיחוד הלאומי - ישראל ביתנו):

כבוד היושב-ראש, חברי הכנסת, השגרה הזאת של התנחומים שאנחנו שולחים פה מהבמה, היא הרסנית, היא מזעזעת, וחבל שאנחנו שוב חוזרים אליה, אבל מי שחשב שהבחירות האלה תעסוקנה בנושאים החברתיים, כי הטרור כביכול נגמר - טעה וטועה ומטעה.

הטרור לא נגמר. הבריחה מעזה, גירוש היהודים משם, פירוק היישובים היהודיים - רק הוסיפו מוטיבציה לטרור, ולכן הוא יהיה, הוא יהיה, הוא יהיה, וזה מאוד חבל, והממשלה הזאת לא מסוגלת להתמודד אתו.

לפני שאני אמשיך בנושא אני רוצה באמת לברך את נאזם בדר - שאנחנו מכירים אותו שנים - עם תחילת עבודתך בתפקיד הזה של סגן מזכיר הכנסת. בהצלחה.
סגן מזכיר הכנסת נאזם בדר:


תודה רבה.

יורי שטרן (האיחוד הלאומי - ישראל ביתנו):

אני רוצה להתייחס להיבט אחר של האירוע בנתניה. אחד מחמשת ההרוגים הוא חיים עמרם, המאבטח. גם בין הפצועים יש מאבטחים ושוטרים.

אנחנו, הציבור הישראלי הרחב - היהודים והערבים - מפקידים את חיינו בידי אנשים שחלקם במדים וחלקם לא, והם אמורים להגן עלינו, ואנחנו תלויים בתפקוד שלהם.

משטרת ישראל, שמתמודדת עם בעיות קשות של חוסר תקציבים וחוסר תקנים, מחסור בכוח-אדם ובציוד - עתה לפחות אנחנו יודעים שהדברים איכשהו מוסדרים.

בתחום האבטחה - ואני קיימתי אתמול יום עיון בנושא הזה, שתוכנן הרבה מראש, ובצירוף מקרים יצא למחרת הפיגוע - בתחום האבטחה הנושא פרוץ. כל אחד יכול לפתוח חברת אבטחה. הדרישות מהבעלים של חברת אבטחה, איזו חברה יכולה להיקרא חברת אבטחה, הן נמוכות מהדרישות מכל חברת כוח-אדם אחרת. הן נמוכות יותר, ואתמול אישר את זה איש המשטרה שממונה על התחום. כל עבריין יכול לפתוח אותה, הוא רק צריך לרשום את זה על שם אחותו או אחיו, אין שום בעיה. שום דרישה מקצועית לא נדרשת פה.

אבל יותר גרוע, המאבטחים עצמם, עשרות אלפי איש - בשיא האינתיפאדה הועסקו בענף הזה יותר מ-100,000 איש - אנשים אלה לא מקבלים הכשרה ראויה. הזכויות של האנשים האלה עדיין לא כל כך בדוקות מן ההיבט המשפטי. וההוכחה לכך היא הסיפור של המאבטח ארנולד אלטגאוז, שבית-המשפט גזר עליו 16 שנות מאסר על כך שהוא ירה, לפי כל ההנחיות, באחד שפרץ לחצר של בית-ספר. איזה מסר שולחים פה למאבטחים אחרים?

הדבר הכי גרוע הוא התנאים הסוציאליים שלהם. האנשים האלה, שמגינים על חיינו, מקבלים ברובם פחות משכר מינימום, גוזלים מהם את כל התנאים הסוציאליים שלהם, הם תלויים במעסיק שלהם תלות בלתי סבירה, עבדות אמיתית, והמדינה במכרזים שלה – אני תיכף אסיים.

אני רוצה להגיד לך, כבוד היושב-ראש, בדקנו אתמול את המכרזים לנושא האבטחה שמשרדי הממשלה מוציאים. הם בנויים על כך שיציעו להם את המחיר הכי נמוך, כאשר המחירים הם כאלה שברור שאפילו משכורת מינימום אי-אפשר לשלם, שלא לדבר על שאר התנאים הסוציאליים. זאת אומרת, הממשלה עומדת בראש המערכת הזאת של שוד של עובדי אבטחה. את זה אנחנו חייבים להפסיק. צריך לקבוע מחיר מינימום לשירותי אבטחה, כזה שמאפשר לחברות אבטחה לתפקד בלי לפגוע בזכויות הסוציאליות ובמשכורת של העובדים, וצריך גם להגביר בצורה חד-משמעית את הדרישות לחברות האלה, וכל חברה שנתפסה "על חם" כשהיא מפירה את זכויות העובדים לא תקבל יותר שום זכות להשתתף במכרזים הממשלתיים.

היו"ר עבד-אלמאלכ דהאמשה:

תודה רבה לחבר הכנסת יורי שטרן. חבר הכנסת יולי אדלשטיין – אינני רואה אותו באולם. חבר הכנסת נסים זאב - בבקשה, אדוני. ואחריו ידברו חברי הכנסת חמי דורון, אבשלום וילן וניסן סלומינסקי, אחרוני הדוברים, אם יהיו נוכחים באולם. לאחר מכן יענה למציעים סגן השר לביטחון הפנים, חבר הכנסת אדרי. בבקשה, חבר הכנסת זאב.

נסים זאב (ש"ס):

אדוני היושב בראש, כנסת נכבדה, עוד חמישה קורבנות נרצחים על-ידי מחבל מתאבד. כולנו שותפים לצער, לכאב של אותן משפחות הנרצחים: אלכסנדרה גרמיצקי, אליה רוזן, דניאל גולני, קינן צועמי וחיים עמרם, המאבטח מנתניה שעצר את המחבל ומנע את כניסתו לקניון.

הייתי רוצה לומר משפט אחד בהמשך למה שדיבר חברי קודם לכן. הכללים צריכים להשתנות, וכשמדובר על זיהוי מחבל, קרוב לוודאי, לא צריך להצמיד אותו לקיר ולהתפוצץ אתו. בארצות-הברית זה לא קיים. אפילו אם אתה עוצר חשוד, לא ברמה של מחבל, אם הוא לא מרים את הידיים בתוך הרכב, כשהשוטר מבקש ממנו את הרשיונות, הוא יורה בו אחרי אזהרה. למה צריך להיצמד לאותו מחבל שכולם אמרו שהוא חשוד, וקרוב לוודאי שזה כך? מערכת הביטחון צריכה לתת את הדעת על כך.

ארגון "הג'יהאד האסלאמי" קיבל את האחריות לפיגוע והודיע שזה חלק מהתגובות הטבעיות של העם הפלסטיני, ואני מאמין להם. אלה התגובות. זאת הדרך הפלסטינית, ואני מאמין ל"ג'יהאד האסלאמי" שהם חיים רק על רצח. על חרבך תחיה. יש חלוקה ברורה בין הרשות הפלסטינית, שמגנה, ובמקביל יש ארגוני טרור שמכים. אלה מכים, ואלה מגנים. יש חלוקה ברורה, זה היה גם בתקופת ערפאת.

לכן, אדוני היושב-ראש, ראש הממשלה צריך להבין שמדובר פה בטירוף, באנשים שאין אתם משא-ומתן, וכאשר אנחנו מדברים על הגדר, ואחמד טיבי עומד פה ואומר שהגדר היא הבעיה, צריך לדעת שראש הממשלה עושה מהלך מסוכן, ואני חייב לומר אותו. עד הגדר זה התנתקות חד-צדדית, המשא-ומתן יתחיל לגבי מה שמאחורי הגדר. אחמד טיבי צריך לנשק את רגליו של ראש הממשלה, שמוכן לתת כמעט חצי מהשטחים בלי משא-ומתן, החצי השני יישאר למשא-ומתן.

צריך לעצור את האפשרות של פרוזדור של מחבלים שיבואו מעזה ליהודה ושומרון. הרי ברור ש"אר.פי.ג'י" וכל מה שהיה בתמונות עם המחבל - זה לא הגיע מירדן, זה הגיע מהדרום, ואם ראש הממשלה נותן יד לפרוזדור פתוח של פועלים תמימים, הוא גם נותן יד לאותה קבוצה טרוריסטית שתעבור באותה רצועה, באותו פרוזדור.

היו"ר עבד-אלמאלכ דהאמשה:

תודה רבה לחבר הכנסת נסים זאב. חבר הכנסת חמי דורון – אינני רואה אותו באולם. יעלה ויבוא חבר הכנסת אבשלום וילן, ואחריו, אם יהיה נוכח, יחתום את רשימת הדוברים חבר הכנסת ניסן סלומינסקי. לאחר מכן יענה סגן השר לביטחון הפנים. בבקשה, חבר הכנסת וילן.

אבשלום וילן (מרצ-יחד):

אדוני היושב-ראש, רבותי חברי הכנסת, קודם כול תרשה לי, אדוני היושב-ראש, במסגרת הזמן שלי, לברך את סגן מזכיר הכנסת החדש, נאזם בדר, שהוא ראש וראשון לכל מכירי ומוקירי התקנון וסדרי עבודת הבית, ומי כמוהו שנמצא כל כך הרבה שנים במשכן מכיר את כל האותיות הקטנות. אני מאחל לך הרבה הרבה הצלחה בתפקידך החדש לתועלת הכנסת כולה, וודאי לתועלת חברי הבית הזה. שיהיה בהצלחה.

דבר ראשון, אדוני היושב-ראש, אני רוצה להשתתף באבלן הכבד של המשפחות ולשלוח איחולי החלמה מהירה לפצועים. לצערי הרב, פעם אחר פעם אנחנו מקבלים תזכורת כואבת וקשה שהטרור שמכה בנו ובאזור הזה כבר למעלה מ-100 שנה, ממשיך להכות ולגרום נזק.

תאמין לי, כשאתה חושב בשקט מה בסופו של דבר מרוויח אותו ארגון "הג'יהאד האסלאמי" מכך שחמישה ישראלים מצאו את מותם, וחמש משפחות שכולות היתוספו למשפחת השכול הישראלי - האם זה מקדם אותם במשהו? האם זה מביא אותם למשהו? כלום. אבל יש פה שנאה ועיוורון פוליטי, שעם כל העוצמה שאנחנו מפעילים נגדם, ועם כל שירותי הביטחון, הצבא, המשטרה וכן הלאה, אנחנו מבינים פעם אחר פעם שלייבש את ביצת הטרור כולה אי-אפשר רק באמצעים מודיעיניים וצבאיים, ובסופו של יום צריך להפעיל גם רשתות פוליטיות הרבה יותר רחבות כדי להגיע לפתרון. צריך להמשיך להילחם ולהכות בטרור בכל מקום, אבל צריך גם לראות את המעגלים היותר-רחבים.

לפני שבועיים, שלושה שבועות, יזם ה"חיזבאללה" יום קרב בניסיון לחטיפת חיילים. "הג'יהאד האסלאמי" מחובר ישירות לטהרן, כך גם ה"חיזבאללה", ויש פה במפורש ניסיון אירני לעורר את התסיסה, למרות ההסכם של מה שנקרא בערבית "תהדיה", למרות הסכמי קהיר ולמרות העובדה שבסוף חודש ינואר ייערכו בחירות ברשות הפלסטינית.

אנחנו לא מנצלים מספיק את האפיק המדיני, נוסף על הלוחמה היומיומית בטרור, כדי לפתוח ערוצים נוספים. ואני קורא מכאן לראש הממשלה, למרות מערכת הבחירות, להתחיל להבין ששיתוף פעולה עם הפלסטינים במאבק בטרור הוא אינטרס ישראלי ראשון במעלה, וככל שנקדים ונעשה את זה, ננסה עוד כיוון ונסגור עוד פרצה אפשרית. חייבים לסיים את הגדר, חייבים לנקוט את כל האמצעים הביטחוניים, אבל צריך להוביל גם את הכיוון המדיני, כי בלעדיו אין תשובה כוללת. תודה, אדוני היושב-ראש.

היו"ר עבד-אלמאלכ דהאמשה:

תודה רבה לחבר הכנסת אבשלום וילן. יעלה ויבוא חבר הכנסת יעקב אדרי, סגן השר לביטחון הפנים, וישיב למציעים. הנושא הוא הפיגוע בנתניה, במסגרת הצעות דחופות לסדר-היום. בבקשה, אדוני סגן השר. הבמה לרשותך.

סגן השר לביטחון פנים יעקב אדרי:

אדוני היושב-ראש, חברי הכנסת, אני רוצה בראשית הדברים להצטרף לברכות לסגן המזכיר הכנסת החדש. ברכותי. בהצלחה.

בשם הממשלה ובשמכם ודאי, אני רוצה לשלוח תנחומים למשפחות שאיבדו את יקיריהן וכמובן לאחל החלמה לפצועים, חלקם פצועים קשה, שיצטרכו להיות הרבה זמן בבתי-חולים ובמוסדות שיקום למיניהם.

עם זאת, אני חושב ששמעתי גינויים מכולם על הפיגוע בנתניה. אני חושב שכל המלים שנאמרו כאן הן כאין וכאפס לעומת מה שצריך לומר על האנשים השפלים שבאים להתפוצץ על אזרחים חפים מפשע, אזרחים שבאים לקניות, אזרחים שאין להם שום קשר – ישיר לפחות – למאבק.

מובן שאי-אפשר לנקות מהעניין הזה את הרשות הפלסטינית, שמדברת, ואולי היא רוצה – אבל לא עושה דבר. כלום. קיווינו, ציפינו, אבל בפועל לא נעשה כלום. אז מגנים. יופי, קל לדבר. אחרי כל פיגוע – מגנים. פעם היה חשוב לנו שמגנים; היום זה איבד כל ערך. איזה ערך יש למלים אם אין להן כיסוי, אם הרשות לא עושה דבר כדי לשים יד על אותם אנשים ולעצור אותם? והם יודעים מי אלה, ומכירים. לא אחת אנחנו גם מתריעים ומצביעים על האנשים ואומרים להם: תעשו, תפעלו. אם אנחנו לא נעשה את זה, מובן שאין מה לצפות מהרשות. צריך לסמוך על כוחות הביטחון שיעשו את המלאכה, והם עושים אותה יום-יום ושעה-שעה, כמיטב יכולתם. מובן שאין מאה אחוז ביטחון בעניין הזה.

אשר לגדר, אני חושב שאם לא היתה גדר המצב היה יותר גרוע והיו יותר פיגועים. אבל, כמובן, צריך לומר בקול רם שבניית הגדר לא הסתיימה. לצערי הרב, חלק מהגדר מעוכב בידי בית-המשפט. אולי אעשה זאת מכאן: במלוא הכבוד והיראה אני מפנה את קריאתי לבית-המשפט העליון שיסיים אחת ולתמיד את העניין הזה. תוואי הגדר – שיחליטו מה שהם רוצים, נכבד את זה ונעשה כמצוותם, אבל לא מתקבל על הדעת ששנה וחצי יגררו אותנו, את משרד הביטחון, בבתי-משפט. יש תקציב, יש תוואי ויש הכול, וגם חלק מהפלסטינים, וערבים-ישראלים וגם יהודים תפסו זאת כשיטה – מגישים עתירה לבג"ץ ותוקעים את העסק. אני אומר שוב, אנחנו נתייצב בהכנעה ונעשה את מה שבית-המשפט יצווה, אבל צריך שהוא כבר יגמור את זה. כדאי גם שיקבעו הרכב קבוע – אני קצת מעורה בעניין הזה, אני יודע שזה יעכב את בית-המשפט בנושאים אחרים – שיטפל רק בנושא הגדר, ויגמרו את זה. שנה וחצי ולא פוסקים. רק בשבוע שעבר שמענו על הדחייה. זה מצער. זה לא נכון. אני מקווה שקריאתי תיפול על אוזניים קשובות.

נערך תחקיר על הפיגוע הזה. רבותי, היו במקום שוטרים, אבל הם עמדו בסיטואציה בלתי אפשרית. אותה שוטרת מפורסמת היתה יכולה לכאורה לקחת נשק ולירות. רבותי, עברו שם הרבה אזרחים, נשים וילדים. מה היינו, כולנו, אומרים אם אותה שוטרת, מרוב התרגשות ומרוב לחץ ומשום שהיא רצה, היתה יורה ופוגעת חלילה באזרח חף מפשע? – ועדת חקירה, מח"ש. אי-אפשר. זאת בעיה קשה מאוד. עכשיו נעשה תחקיר יסודי בעניין הזה, כדי לנסות לקבוע בכל זאת, אולי, כללי משחק ברורים. זה לא פשוט. כאשר מעורבים אזרחים, ומדובר במקום שוקק, ואנשים עוברים, זה לא פשוט. אי-אפשר לשפוט את השוטרת או את השוטרים שהיו במקום ולא השתמשו בנשק. יכול להיות שנפגעו פחות אנשים בגלל זה. אולי.

אשר לדברי חבר הכנסת יורי שטרן, אני בהחלט מצטרף אליהם. חברות האבטחה צריכות להיות יותר רציניות ויותר יעילות. צריך גם לתת לעובדים בהן שכר ראוי. הם עובדים בשכר רע, ולא אחת הם הראשונים – מי שבגופם עוצרים את המחבלים. אני בעד להסדיר את העניין הזה. חבר הכנסת יורי שטרן, אולי  "נתלבש" על זה יחד. אני בעד, כי זה נראה אבסורד - השכר שלהם, שעות העבודה שלהם. באמת צריך לתקן זאת ולעשות את מיטב יכולתנו כדי שאותם אנשים, שמגינים בגופם, יהיה להם פיצוי כלשהו, שכר מכובד לפרנסתם.

היו"ר נסים דהן:

תודה. מה כבודו מציע?

סגן השר לביטחון פנים יעקב אדרי:

אני מציע להסתפק בדיון, אלא אם כן יש הצעות אחרות. לי אין בעיה בנושא הזה.

היו"ר נסים דהן:

נשאל את חברי הכנסת אם הם מסכימים. חבר הכנסת אלדד, האם כבודו מסכים ומסתפק בדברי סגן השר?

אריה אלדד (האיחוד הלאומי - ישראל ביתנו):

כן.

היו"ר נסים דהן:

מסתפק. חבר הכנסת אחמד טיבי? - אינו נוכח. חבר הכנסת יורי שטרן?

יורי שטרן (האיחוד הלאומי - ישראל ביתנו):

דיון בוועדת העבודה והרווחה.

היו"ר נסים דהן:

אתה לא יכול לבקש. אתה יכול להגיד אם אתה מסתפק או לא מסתפק. אתה יכול לבקש דיון במליאה, ואת זה כבר ביקשת מעל הדוכן. כבודו לא מסתפק. חבר הכנסת יולי אדלשטיין? - אינו נוכח. חבר הכנסת נסים זאב, כבודו מסתפק?

נסים זאב (ש"ס):

לא.

היו"ר נסים דהן:

לא מסתפק. חבר הכנסת ניסן סלומינסקי?

אבשלום וילן (מרצ-יחד):

הוא לא היה.

היו"ר נסים דהן:

הוא לא היה. חבר הכנסת חמי דורון? – אינו נוכח. חבר הכנסת אבשלום וילן?

אבשלום וילן (מרצ-יחד):

מסתפק בהודעתו.

היו"ר נסים דהן:

כבודו מסתפק. אלה שלא מסתפקים – יש לנו הצעה אחרת. חבר הכנסת דהאמשה רוצה להציע הצעה אחרת, אלא שהוא אינו נוכח.

אם כן, אנחנו עוברים להצבעה. בעד – דיון במליאה; נגד – להוריד מסדר-היום, כי אין לנו שום הצעה אחרת. ההצבעה החלה.

הצבעה מס' 12

בעד ההצעה לכלול את הנושא בסדר-היום – 5
בעד ההצעה שלא לכלול את הנושא בסדר-היום – 4
נמנעים – אין
ההצעה לכלול את הנושא שהעלו חברי הכנסת אריה אלדד, יורי שטרן, נסים זאב ואבשלום וילן בסדר-היום של הכנסת נתקבלה.

נסים זאב (ש"ס):

ועדת החוץ. אתה אמרת - ועדת העבודה.

היו"ר נסים דהן:

בעד – 5, נגד - 4. ההצעה תידון במליאה, כנראה בכנסת הבאה, אבל גם לא בכנסת הבאה, כי על-פי תקנון הכנסת כל ההצעות לסדר-היום נופלות.

יורי שטרן (האיחוד הלאומי - ישראל ביתנו):

זה תלוי - - -

היו"ר נסים דהן:

תמיד תוכלו להעלות זאת מחדש.

אראלה גולן (שינוי):

- - -

סגן השר לביטחון פנים יעקב אדרי:


- - - ונגמור עם זה.


היו"ר נסים דהן:

תודה רבה. חבר הכנסת דהאמשה, היתה לכבודו הצעה אחרת, אבל לא היית פה.

עבד-אלמאלכ דהאמשה (רע"ם):

מה נעשה? לא הספקנו להגיע.

היו"ר נסים דהן:

תרשו לי לברך את סגן מזכיר הכנסת, מר נאזם בדר, גם על המינוי לתפקיד. אני בטוח שהוא יצליח. יש לו כל הכישורים והידע כדי להצליח בתפקידו. בהצלחה, אדוני. זאת הפעם הראשונה שאני מנהל את הישיבה כשכבודו יושב ליד שולחן המזכירות. בהצלחה.


הצעה לסדר-היום
ירי רקטות ה"קסאם" בדרום

היו"ר נסים דהן:

אנו ממשיכים בסדר-היום. חבר הכנסת יצחק כהן יעלה ויבוא להציע את ההצעה לסדר-היום מס' 7917: ירי רקטות ה"קסאם" בדרום, שלצערנו נמשך. כתושב הדרום ר' יצחק ודאי מכיר את העניין לפני ולפנים.

אראלה גולן (שינוי):

מה עם נושא סל התרופות? גם הוא היה צריך להיות.

היו"ר נסים דהן:

לא. לפי סדר-היום לא.

יצחק כהן (ש"ס):

אדוני היושב-ראש, כבוד סגן המזכיר נאזם בדר, מברוכ. גברתי, את צודקת. אנחנו נמצאים בתקופה הקשה ביותר בתולדות מדינת ישראל. לא רק שיש משבר מנהיגות ממילא, אלא יש גם ממשלה שהיא מין פלטפורמה עם כמה גלגלים, 18 גלגלים, שכל אחד מכוּון למקום אחר, והעגלה הזאת, הפלטפורמה, את, אני, הילדים שלנו, המדינה הזאת והעם זה נקרעים על הפלטפורמה הזאת ולא מבינים לאן כל העסק הזה מוביל. את מחפשת פה שר? אני מחפש בממשלה שרים. שר הביטחון אומר בכה וראש הממשלה אומר בכה, ושניהם מודים שהם אומרים את מה שהם אומרים משיקולים של בחירות. גברתי, דעי לך שאת צודקת, המדינה הזאת נמצאת בעיצומו של בזאר טורקי. היום התבשרנו על עוד אישיות בכירה, א-גרויסע זאך, שעברה למחנה קדימה ואחורה ולתהומות שם.

אריה אלדד (האיחוד הלאומי - ישראל ביתנו):

- - -

יצחק כהן (ש"ס):

פרופסור אריאל, אינני יכול שלא להיזכר במשל יותם, ואני חייב להקריאו מעל הדוכן.

היו"ר נסים דהן:

השם שלו הוא אריה אלדד.

יצחק כהן (ש"ס):

כן, פרופסור אריה אלדד.

אקרא לכם את משל יותם מספר שופטים.

רן כהן (מרצ-יחד):

הלוך הלכו העצים למשוח עליהם מלך - - -

יצחק כהן (ש"ס):

יפה מאוד.

הלוך הלכו העצים למשוח עליהם מלך ויאמרו לזית מולכה עלינו. ויאמר להם הזית, החדלתי את דשני אשר בי יכבדו אלהים ואנשים והלכתי לנוע על העצים. ויאמרו העצים לתאנה, לכי את מלכי עלינו. ותאמר להם התאנה, החדלתי את מתקי ואת תנובתי הטובה והלכתי לנוע על העצים. ויאמרו העצים לגפן, לכי את מלוכי עלינו. ותאמר להם, הגפן החדלתי את תירושי המשמח אלהים ואנשים והלכתי לנוע על העצים. ויאמרו כל העצים אל האטד, לך אתה מלך עלינו. ויאמר האטד אל העצים, אם באמת אתם מושחים אותי למלך עליכם בואו חסו בצלי, ואם אין תצא אש ותאכל את ארזי הלבנון.

אראלה גולן (שינוי):

אם אני זוכרת, אין לאטד פירות ואין לו שום דבר.

יצחק כהן (ש"ס):

אין לו צל.

אראלה גולן (שינוי):

גם אין לו פירות.

יצחק כהן (ש"ס):

אין לו כלום. זה משל יותם.

רן כהן (מרצ-יחד):

- - -

יצחק כהן (ש"ס):

אז את שואלת איפה הממשלה? יבוא יותם ויאמר לך איפה הממשלה. היא חוסה בצלו של האטד. ואני אומר לך שהמצב הזה מסוכן יותר מהאיום האירני. הוא מסוכן הרבה יותר מהאיום האירני, כשדוח העוני מתפרסם ומציג את מה שסיעת ש"ס הציגה פה במשך כל הצגת התוכניות הכלכליות של הממשלה הרעה והמושחתת הזאת, שלא רק העניים יהיו הרבה יותר עניים, אלא כל מעמד הביניים נדחס כולו אל מתחת לקו העוני.

אומר הנביא עמוס: שמעו זאת השואפים אביון ולשבית עניי ארץ. לאמור מתי יעבור החודש ונשבירה שבר והשבת ונפתחה בר להקטין איפה ולהגדיל שקל ולעוות מאזני מרמה; לקנות בכסף דלים ואביון בעבור נעליים ומפל בר נשביר.

ממשלה שבמשך שלוש שנים וחצי לא הישירה מבט לעבר החברה בישראל. היו עסוקים בכל מיני ספינים תקשורתיים, בכל מיני תוכניות שהחריבו חברה שלמה, ובמרכזן אותה תוכנית – לא תוכנית, אותו טירוף - של פינוי גוש-קטיף ללא הסכם, ללא משא-ומתן. לבוא, לקחת, לעקור גוש שלם של התיישבות, להרוס בתי-כנסת, להרוס התיישבות, לפרוץ את המעברים. את כל זה מישהו יכול להסביר לי? למה? הם אפילו לא מתביישים לבוא למסור דין-וחשבון - לא לכנסת, לעם.

מה יצא לכם מכל זה? מה שיצא זה בדיוק מה שמרן הרב עובדיה יוסף אמר והזהיר: אתם תצמצמו את טווח ה"קסאמים". טווח ה"קסאמים" הגיע לאשקלון. הצנזורה לא נותנת לפרסם, אבל אני אומר לך שנפלו באשקלון "קסאמים". ה"קסאמים" נפלו במושב שובה, שמעולם לא שמע שריקה של "קסאמים".

רן כהן (מרצ-יחד):

לא נפל שום "קסאם" על שובה.

יצחק כהן (ש"ס):

נפל. אתה לא יודע.

רן כהן (מרצ-יחד):

לא נפל ואתה לא יודע.

יצחק כהן (ש"ס):

נפל. אל תתווכח אתי. נפל.

מרינה סולודקין (אחריות לאומית):

- - -

רן כהן (מרצ-יחד):

- - -

יצחק כהן (ש"ס):

נפל, אל תתווכח אתי. אל תתווכח אתי.

עכשיו, מה עושה הממשלה? זה כל כך מאפיין את הממשלה הזאת. הממשלה הזאת עושה "בומים". "בומים". אני יושב באשקלון בשתיים לפנות בוקר, שומע "בום". הזכוכיות בבית רועדות. אדון ראש הממשלה, לערבים אין זכוכיות בבית, מזמן נשברו להם. אתה שומע את הזכוכיות בבתים של אשקלון עם ה"בומים" שלך. אז זה מה שעושה הממשלה הזאת. "בומים". "בום" פה, "בום" כלכלי, שם. "בום" אהין, "בום" אהער – "בומים". ממשלת ה"בומים".

אדוני היושב-ראש, האיום האירני הוא איום, אבל אל להם לליצנים האלה לטפל באיום הזה, כי הם כבר פספסו. שייתנו לקהילה הבין-לאומית לטפל באיום הזה. שיטפלו באיומים האמיתיים והרציניים, שהם יוצרים אותם. קודם כול, המשבר השלטוני הזה, שאין ממשלה - - -

היו"ר נסים דהן:

יש לך עוד שבע דקות וחצי.

יצחק כהן (ש"ס):

אין ממשלה בישראל. אין מלך בישראל, איש הישר בעיניו יעשה. איך אפשר ככה לנהל מדיניות חברתית, כלכלית, ביטחונית, להוביל תוכניות שלום - איזה שלום? אדוני היושב-ראש, מדינת ישראל נמצאת במצב איום ונורא. אני לא יודע מה הפתרון. הם אומרים כולם - פתאום כולם נהיו חברתיים, חבר הכנסת רן כהן. כולם נהיו פתאום חברתיים. אדרבה, יש לכם פה חברי כנסת - -


רן כהן (מרצ-יחד):

- - -

יצחק כהן (ש"ס):

כן. - - שישמחו מאוד מאוד מאוד לשתף אתכם פעולה עכשיו. תבואו בבקשה עם התוכניות החברתיות העתידיות; בואו, תעשו אותן עכשיו. הרעבים לא יחכו לבחירות. הרעבים לא יחכו להקמת הממשלה הבאה – מי יודע מה יהיה בכלל, השם ירחם. לחכות לספטמבר בשנה הבאה שיתחילו הבטחות השווא האלה, של היושבים פה ליד שולחן הממשלה, על תוכניות כלכליות לצמצום העוני? קבינט כזה, קבינט אחר? בואו נשתף אתכם פעולה. בואו נאמר לכם מה צריך לעשות – יש פה מספיק חברי כנסת מכל חלקי הבית הזה, שישתפו אתכם פעולה עכשיו בהרצת תוכנית כלכלית שתטפל בעוני, עכשיו.

תחזירו את המענקים לזוגות הצעירים. זו לא היתה תוכנית כלכלית. לא חסכתם אגורה, מפני ששיתקתם את כל ענף הבנייה, שיתקתם את כל הקבלנים, שיתקתם את היכולת המינימלית של זוג צעיר להגיע לאיזו קורת-גג. הורדתם את קצבאות הילדים. ומה אמרתם? מקצבאות - לעבודה. חבר הכנסת רן כהן, אתה מכיר תינוק שנולד ומבטן אמו יוצא ישר לעבודה? מקצבאות - לעבודה. זאת אומרת, עובר במעי אמו, תשעה חודשים, יוצא, נולד, במזל טוב - לך לעבודה. מקצבאות - לעבודה. הילד הזה צריך לגדול? הילד הזה צריך להתחנך? יש לו עוד 18 שנה של חינוך לפניו? לא. אין. לך לעבודה. איך הוא ילך לעבודה? כל כך מעצבנת הממשלה עם התוכניות הכלכליות שלה.

בואו נדבר על התוכניות הביטחוניות שלה. מה הם עשו חוץ מאשר לבזבז מיליארדים? חבר הכנסת רן כהן, אתה יודע שלתקציב הביטחון - כל הוויכוחים האלה על תקציב הביטחון - נותרו 600 מיליון שקל לא מנוצלים בשנת העבודה 2005? מה עשו אתם, את יודעת, גברת גולן? הם הפנו אותם לתקציבים החברתיים?

אראלה גולן (שינוי):

אני מקווה שלפחות העבירו אותם - - -

יצחק כהן (ש"ס):

לא, לא. לא. הם נתנו אישור למשרד הביטחון להפעיל את תוכניות 2006 על תקציב העודפים שנשארו להם, מיותרים, ללא צורך, ב-2005. 600 מיליון. והיום מתווכחים אתי איך בולמים את הגבול במצרים. ספין תקשורתי לקראת הבחירות, בין ראש הממשלה לשר הביטחון. עשו לו בושה.

עכשיו האיום האירני. פתאום נולד האיום האירני, עד עכשיו לא ידעו שיש איום אירני. אז אנא מכם, דל גאה, אל תטפל באיום האירני, תשאיר את זה לקהילה הבין-לאומית. אל תסבך אותנו במערכת בחירות, עם כל הרמזים שאתם שולחים ואתם משדרים באוויר, שתמו האופציות, שאין יותר אופציות, רק אופציה צבאית. אל תסבכו את מדינת ישראל, מספיק סיבכתם אותה בכל התחומים. הרסתם את ארץ-ישראל, הרסתם את עם ישראל, פגעתם פגיעה קשה מאוד בעולם התורה שנבנה פה במשך שנים כמרכז הרוחני בישראל, הגדול ביותר בעולם אחרי החורבן בשואה. לפה עבר המרכז הרוחני. גם בזה פגעתם פגיעה קשה. עכשיו אתם רוצים לסבך את עם ישראל באיזו הרפתקה, בטיפול באיום האירני?

האירנים לא מאיימים רק על ישראל - השם ישמור ויציל - הם מאיימים על כל העולם כולו. תנו לעולם לטפל באירנים, ואל תסבכו אותנו בעוד הרפתקה. תטפלו, במקום בטילים הבליסטיים מאירן, בטילים המצ'וקמקים מעזה. אותן רקטות "קסאם" שמדי פעם משפרים להן את הטווח, מוסיפים להן עוד חומר במנוע הרקטי שלהן, והן מגיעות לטווחים הרבה יותר ארוכים. תטפלו בזה. אל תטפלו באיומים האירניים, תנו לקהילה הבין-לאומית לטפל. אל תסבכו אותנו בעוד איזו הרפתקה שאני לא יודע איך נצא ממנה.

אדוני היושב-ראש, בזמן המועט שנותר לי, שלוש דקות, אני רוצה לומר לחברי הבית הזה: אני חושב שלא מאוחר. לא מאוחר. אותם דברים שהתרענו עליהם הופכים, לצערי, לנבואות שמגשימות את עצמן, בכל התחומים. חברה מתפוררת, שעוד אפשר לשקם אותה. אם כל אותם  "חברתיים" רוצים באמת לשקם את החברה – בזאת תיבחנו – יבואו עכשיו, היום. הם יקבלו שיתוף פעולה בין כל חלקי הבית כדי להביא היום תוכנית כלכלית שתשפר את מצב החברה. שיוחזרו הקצבאות לילדים, שיוחזרו המענקים לזוגות צעירים, שהקשישים יחזרו לקבל את הטיפול - שעה למקלחת הורידו להם - שיחזירו את כל התקציבים האלה. סך הכול, זה עוד לא מגיע לשני-שלישים מתקציב ההתנתקות, שהוא תקציב אקסוגני שלא מופיע בתקציב בכלל. התקציב שהוא תקציב ההתנתקות, 10.5 מיליארדי שקל לא מופיעים בתקציב, זה מופיע על חשבון הגירעון. וכל הקיצוצים החברתיים שהממשלה הזאת קיצצה, לא מגיעים לשני-שלישים מהתקציב הזה.

אז בבקשה, עמיר פרץ, יושב-ראש מפלגת העבודה, הטוען לכתר ראשות ממשלה חברתי - תבוא, בבקשה. אריאל שרון, שפתאום נזכר שיש גם חברה בישראל, יש גם אנשים מעבר לגדר של החווה, חוות- השקמים – תבוא, בבקשה. בנימין נתניהו. כל המועמדים לראשות הממשלה רוצים תוכנית חברתית - אל תדברו עליה בעתיד. בואו, תציגו אותה עכשיו, אנחנו נעזור לכם. נעזור לכם להעביר את התוכנית הזאת. סיעת ש"ס מתחייבת לעזור לכם להעביר תוכנית כלכלית שבמרכזה החזרת קצבאות הילדים, החזרת המענקים לזוגות צעירים, טיפול בנכים, טיפול בקשישים. נעזור לכם להעביר את התקציב הזה.

אל תרמו את העם. אל תספרו להם סיפורי כזב, שאתם מתכוננים אחרי הבחירות להיות חברתיים. בואו תהיו עכשיו חברתיים. הרעבים היום אוספים את פת לחמם מתוך פחי האשפה. תגיעו עכשיו עם תוכנית כלכלית ותקבלו סיוע, אם במרכזה של התוכנית יהיו החזרת קצבאות הילדים, החזרת המענקים, החזרת הטיפול בקשישים ובאוכלוסיות החלשות, הגדלת סל התרופות. אל תחכו לבחירות. בזאת תיבחנו. אם אמת אתם דוברים, בואו עכשיו ותציגו את התוכנית.

לגבי המצב הביטחוני, כבר אמר נעים זמירות ישראל: אם ה' לא ישמור עיר שווא שקד שומר. אין לנו אלא לסמוך על אבינו שבשמים; לסמוך על הממשלה הזאת בוודאי אי-אפשר. בממשלה הזאת כל אחד מושך לכיוון אחר את היצול. כל אחד מושך לכיוון אחר, וזו הסכנה הגדולה ביותר. מזה אנחנו חוששים. תודה, אדוני היושב-ראש.

היו"ר נסים דהן:

תודה גם לך. לצערנו, אין תגובת הממשלה על דברים כואבים אלו.

יצחק כהן (ש"ס):

כי אין ממשלה.

היו"ר נסים דהן:

לכן, חברי הכנסת יוכלו להשמיע דברם בעד ונגד. הצעה אחרת לחבר הכנסת רן כהן.

רן כהן (מרצ-יחד):

אדוני היושב-ראש, קודם כול, חרפה שאין ממשלה כאשר מתקיים הדיון הזה. יש שרים, כל אחד עם משרד, עם לשכה ועם "וולבו" ועם נהגים, והם יכולים להיות כאן והם חייבים בהגדרה להיות כאן. לכן זאת חרפה.

שאול יהלום (מפד"ל):

כולם במשא-ומתן על הצטרפות לקדימה.

רן כהן (מרצ-יחד):

על זה אני אולי אעיר הערה, ברשותך, חבר הכנסת יהלום, אבל נושא הדיון הוא ירי הרקטות על יישובי הדרום. נדמה לי שבעניין הזה בכל זאת צריך לומר דברים ברורים ונחושים. אין דרך היום, אדוני היושב-ראש, אלא לקרוא ליושב-ראש הרשות הפלסטינית אבו-מאזן לעצור את הירי המתועב הזה. זה ירי נגד אזרחים חפים מפשע, וצריך להפסיק אותו. מי שרוצה להבטיח שתוכל להיות שכנות אלמנטרית לטובה חייב להפסיק את הירי הזה. אני קורא גם לראש הממשלה. היום אי-הידברות עם אבו-מאזן גובלת בפשע, כי הדרך היחידה היום לקדם תהליך, אבל גם למנוע את הטרור, היא על-ידי יצירת דיאלוג עם הרשות הפלסטינית. אחרת משאירים לטרוריסטים לחגוג את שלהם, וזה כמובן הולך על חשבון אזרחי מדינת ישראל והאזרחים הפלסטינים.

אני חייב לומר מלה אחת על ההיעדרות של שרים מהממשלה, לרבות השר הנגבי.

היו"ר נסים דהן:

הצעה אחרת מהמקום זה לא נאום ארוך, אבל אני אתחשב בכך שאנחנו כמעט בסוף סדר-היום ויש לך עוד דקה.

רן כהן (מרצ-יחד):

אני מודה לך. לפי ההצהרה של הנגבי, אני מבין שקדימה הופכת למקבץ של מושחתים. טוב, זה דווקא לא רע, שתהיה רשימה אחת שיהיה ברור שכל המושחתים הולכים אליה. אני מקווה רק שיקבצו באמת את כולם.

אראלה גולן (שינוי):

- - -

רן כהן (מרצ-יחד):

כן, אולי באמת יוכלו לקיים את הישיבות בבתי-המעצר או בבתי-הכלא.

היו"ר נסים דהן:

נא לסיים.

רן כהן (מרצ-יחד):

אני מודה על האמת, אדוני היושב-ראש, בתור יריב ארוך שנים של צחי הנגבי, היה תענוג לשמוע אותו אומר שאין פתרון זולת הפשרה הטריטוריאלית. בנה של גאולה כהן. זה ממש מתאים לי.

היו"ר נסים דהן:

חבר הכנסת יהלום, גם לך היתה הצעה אחרת.

שאול יהלום (מפד"ל):

אדוני היושב-ראש, חבר הכנסת יצחק כהן, עמדת על הדוכן ודיברת הרבה, לא בשמך, אלא ייצגת את סיעת ש"ס. אני מציע לך, בוא נחליט יחד שאנחנו אחרי הבחירות, שתי מפלגותינו, ברוב חוסם - אני לא מאמין שנצליח להתאחד לרשימה - נוכל להחליט שאף אחד מאתנו לא נכנס לקואליציה בלי התנאים שאתה דיברת עליהם ולרובם אנחנו מסכימים. תעביר החלטה בסיעה ואנחנו נעביר אצלנו ואז אולי נהווה כוח, כי אתה יודע שניסיונות קודמים בקדנציות קודמות להציע רוב חוסם כזה לא צלחו.

היו"ר נסים דהן:

לכן, כבודו חבר הכנסת יהלום, מה מציע? להסיר?

יצחק כהן (ש"ס):

לוועדת החוץ והביטחון.

היו"ר נסים דהן:

נצטרך להצביע בין בעד, שזה דיון בוועדה, לבין נגד, שזה להסיר.

יצחק כהן (ש"ס):

- - -

היו"ר נסים דהן:

זה הסיכון כשמנהלים דיון בשלהי הכנסת.

הצבעה מס' 13

בעד ההצעה להעביר את הנושא לוועדה – 3
בעד ההצעה שלא לכלול את הנושא בסדר-היום - אין
נמנעים – אין
ההצעה להעביר את הנושא לוועדת החוץ והביטחון נתקבלה.
היו"ר נסים דהן:

בעד - 4, בצירוף קולו של חבר הכנסת רן כהן. אין מתנגדים ואין נמנעים. הנושא יידון בוועדה, אם יתאפשר, כמובן.



הצעות לסדר-היום אי-עדכון סל הבריאות

היו"ר נסים דהן:

הנושא הבא: אי-עדכון סל הבריאות - הצעות לסדר-היום שמספריהן 7880, 7885, 7899, 7905 ו-7918. חבר הכנסת שאול יהלום יעלה ויבוא במסגרת הצעות דחופות לסדר-היום. יש לך שלוש דקות, אדוני. לא נקפיד אתך על קלה כחמורה.

חברת הכנסת גולן, אף שהתקנון לא מאפשר לי לתת לך לדבר מעל הדוכן, אחרוג מהתקנון, וזו סמכותו של היושב-ראש, ואתן לך לדבר מעל הדוכן בנושא כאוב כזה של סל הבריאות.

שאול יהלום (מפד"ל):

אדוני היושב-ראש, שהוא למעשה שר הבריאות לשעבר, אדוני שר הבריאות הנוכחי, שאנחנו מאחלים לך שתמשיך ותכהן לפחות עד סוף הקדנציה, כאשר שמועות אומרות ששרי הליכוד המקורי ולא הליכוד שפרש מכם, עומדים להתפטר. מאחלים לך שלא תתפטר.

אדוני היושב-ראש, חברי הכנסת, מי כמונו יודעים את המצוקה הנוראה שקיימת בשנים האחרונות נוכח המחסור התקציבי בסל התרופות. אם היינו זוכים, אדוני היושב-ראש, ויש הצעות חוק כאלה על שולחן הכנסת, היינו קובעים שסל הבריאות יעודכן באחוז קבוע מתקציב הבריאות. אנחנו יכולים להציע 2%, היינו מתפשרים על 1.5%, היה מדובר על משהו בסביבות 300 מיליון שקל כל שנה. ואז לא היו צריכים שר הבריאות וחברי הוועדה וכל השדולות והחולים והרופאים לעמוד כאן בפתח לפני שר האוצר וועדת הכספים, והיינו זוכים לדבר שצריך להיות, משום שמדובר בסל בריאות שמתעדכן לפי הרפואה המודרנית. אבל לא זכינו. לכן, בצד המאבק להעברת חוק בדבר אחוז קבוע, אנחנו חייבים וצריכים כל שנה לשנס מותניים, לאחד כוחות למען הגדלת תקציב סל הבריאות.

ואכן, בשנה האחרונה, לאחר פיגור של שנתיים, שבהן היה תקציב כל כך קטן שהיתה בושה אפילו להזכיר אותו, התעדכנו בערך ב-300 מיליון ש"ח. על כך צריך להוסיף תודה למפלגת העבודה, שבאחד ההסכמים הקואליציוניים היה לה חלק ב-300 מיליון השקלים הללו, ובסך הכול הסכום הזה נכנס ופתר משהו. בגלל הפיגור בן השנתיים הסכום הזה לא סיפק. אם כל שנה היו 300 מיליון, אין ספק שהיינו זוכים גם למיצוי. אבל מאחר שהסכום הזה בא רק אחרי שתי שנות פיגור, הוא נתן משהו רק להורדת הלחץ.

אנחנו נמצאים היום במצב מאוד מאוד קשה. חודש דצמבר, אין תקציב למדינה בגלל הבעיות הקואליציוניות. המדינה הולכת לבחירות. תקציב המדינה בוודאי יהיה רק לאחר הבחירות, כשאנחנו מדברים בוודאי על החודשים אפריל ומאי.

היו"ר עבד-אלמאלכ דהאמשה:

נגמר לך הזמן.

שאול יהלום (מפד"ל):

היושב-ראש הקודם אמר לי שאוכל להאריך. קביעתו קדושה לנו.

היו"ר עבד-אלמאלכ דהאמשה:

בסדר.

שאול יהלום (מפד"ל):

כך ייווצר מצב שבמשך מחצית השנה, גם אם נניח שנזכה לתקציב נאות במחצית השנייה של 2006, מה יהיה ב-2005? ב-2005 עומדים מאות חולים שאינם יכולים לקבל את התרופות שהם ראויים להן.

אזכיר, אדוני היושב-ראש, בכל זאת מהן התרופות, ולא אפרט. רק אתמול החליט בית-הדין לעבודה, בראשות השופטת שרה שדיאור, לתת בהחלטה של בית-הדין מול קופת-חולים "מאוחדת" את התרופה  "ארביטוקס", שמיועדת לחולי סרטן, ועולה 30,000 שקל לחולה לחודש. אף חולה סביר לא יכול לעמוד בכך. בבית-המשפט הוצג השיפור שחל כאשר התרופה נקנתה באופן פרטי. אנחנו מדברים על עשרות תרופות שהחולים יכולים להציל בעזרתן את חייהם, כמו "רמיקד" לחולי עור קשים, כמו "לבמיר" לחולי סוכרת, כמו "נובוסבן" לעצירת דימומים, כמו "לנטוס" בהתוויות שעדיין לא אושרו לחולי סוכרת, כמו "פלוויקס", תרופה המונעת קרישי דם, ואני לא מפרט יותר מחוסר זמן.

לכן, רבותי, אנחנו פונים מכאן – איפה הממשלה?

סגנית השרה לקליטת העלייה מרינה סולודקין:

אני תורנית.

שאול יהלום (מפד"ל):

הסגנית נמצאת, אבל השר איננו. בכל אופן, אנחנו פונים לוועדת הכספים, לשר האוצר ולשר הבריאות בדרישה, שאף שאין תקציב למדינה, יוקצו מייד לסל הבריאות 400 מיליון ש"ח לפחות. ועדת הסל תתבקש עד 1 בינואר להחליט מהן התרופות על-פי דעתה, לפי צורכי הרפואה, ויוקצה הסכום הזה, לפחות 400 מיליון ש"ח, כבר ב-1 בינואר. הדבר יפתור את בעייתם הנוראה של החולים, שכפי שאני אומר, כל חולה שמדבר אתנו, אנחנו רואים עד כמה חייו יכולים להינצל על-ידי תרופה, ואין לו 30,000-40,000 שקל בחודש. לבנו מזדעק אם הדבר לא ייעשה.

אני מקווה שכל המליאה תתאחד, אדוני היושב-ראש, בדרישה. אני גם קורא לחברי, מאחר שנכנס יושב-ראש ועדת הכספים, הרב ליצמן, אני מציע שהצעתנו תועבר לוועדת הכספים וועדת הכספים תקבל על עצמה לדון בעניין הזה מייד ולהזמין את שרי האוצר והבריאות, כדי שאכן החולים הקשים יזכו ב-1 בינואר למשהו מהמזור של סל תרופות מעודכן יותר. תודה רבה, אדוני.

היו"ר עבד-אלמאלכ דהאמשה:

תודה רבה לחבר הכנסת שאול יהלום. המציע השני הוא חבר הכנסת נסים דהן. בבקשה, אדוני. המציעים אחריו הם חברי הכנסת אורי אריאל, יעקב ליצמן ומל פולישוק-בלוך, כמובן בתנאי שהם נמצאים באולם ומוכנים להעלות את הצעותיהם. בבקשה, אדוני.

נסים דהן (ש"ס):

תודה רבה, אדוני היושב בראש. אני גם מודה לך על שהחלפת אותי כדי שאוכל להעלות את ההצעה לסדר-היום.

מורי ורבותי, על החשיבות של עדכון סל הבריאות אני לא רוצה להרחיב את הדיבור. אני סומך את ידי על כל מלה שאמר כאן חבר הכנסת שאול יהלום, הוא מכיר את הנושא לפני ולפנים, גם בתפקידו כפרלמנטר, ובעיקר בתפקידו כיושב-ראש ועדת העבודה, הרווחה והבריאות.

מתוך טכנולוגיות חדשות שמתחדשות כל שנה, יש בקשה במדינת ישראל בלבד לתוספת תקציב של לפחות 2-3 מיליארדי שקלים. אם היינו רוצים להיות מדינה מתוקנת, שכל טכנולוגיה חדשה שהומצאה אי-שם ברחבי העולם תינתן לאזרחיה, היינו צריכים עדכון של הסל ב-2-3 מיליארדי שקלים. אני מבין, אף אחד לא מבקש את זה. יש חוק שמתגלגל על אחוז מסוים. גם זה, לצערי הרב, רק מתגלגל. אבל עכשיו אני מדבר על כך שגם כשהממשלה בישיבתה כממשלה כבר אישרה את תקציב 2006, ובספר התקציב יש 200 מיליון שקל לטכנולוגיות חדשות, לצערנו הרב, ועל זה אני רוצה לדבר, אנחנו לא נוכל ליישם אפילו את החלטת הממשלה הזאת, ולא נוכל מתוך אותם 200 מיליון שקלים להעניק ולו אגורה אחת לטכנולוגיות חדשות בשנת 2006. ולמה? פשוט מאוד - לא העברנו את תקציב המדינה.

כיוון שתקציב המדינה לא עבר, הרופאים ימשיכו לקבל שכר, כי גם כשאין תקציב, יש כללי מינהל תקין - איך מדינה ממשיכה להתקיים גם כשאין תקציב. הרופאים יקבלו שכר. פעולות 1 חלקי 12 אפשר להוציא. אבל תקציבים כמו לסל הבריאות ועוד תקציבים אחרים, כמו תמיכות ועוד כמה סוגי תקציב, לא ניתן להשתמש בהם בכלל, אפילו לא 1 חלקי 12, כיוון שהם נהפכים לתקציב הוצאה רק לאחר החלטת הכנסת לאשר את התקציב ורק לאחר החלטת ועדת העבודה, הרווחה והבריאות על מסקנות הוועדה הציבורית. כל זמן שהתהליך הזה לא הסתיים אי-אפשר להוציא אפילו 1 חלקי 12 של אותם 200 מיליון שקלים.

מכאן, אזרחי מדינת ישראל יחכו, כמו שאמר חבר הכנסת יהלום, ולדעתי זה ייקח הרבה יותר זמן, כיוון שרק במאי תקום הממשלה הבאה, להערכתי, אפריל-מאי, ורק אחרי כן תתכנס הוועדה הציבורית, היא תשב חודש-חודשיים לפחות, ואז היא תביא את החלטותיה לוועדת העבודה, הרווחה והבריאות, ופרסום ברשומות - עוד 30 יום, ורק לאחר מכן ייכנסו לתוקף אותם 200 מיליון שקלים. מה יגיד האוצר? התקציב הוא שנתי. בינתיים עברה חצי שנה, יש לכם רק 100 מיליון שקל לאותה שנה. זו יכולה להיות בעיה חמורה מאוד. אני כבר לא מדבר על כך שגם 200 מיליון השקלים כבר לא מספיקים. אני מדבר על הסבל הנורא של אותם חולים הרואים את האור בקצה המנהרה.

כולנו יודעים, על סמך עבודת הוועדה הציבורית, מהן התרופות שייכנסו לשנה הבאה. כולנו יודעים את סדר העבודה. התעדוף נעשה, יש פרסום של תעדוף מהשנה שעברה. כולם יודעים שמה שכבר נענה מתוך התעדוף על-ידי תקציב השנה, התקצוב הבא ייענה לתעדוף באותן קטגוריות. הזכירו פה כמה תרופות שאנשי מקצוע יודעים שהן התרופות המיועדות. החולים מתחילים לתלות בזה תקוות, ו"בום" - איך אמר חברי? ממשלת ה"בומים" - פתאום אין יותר, התרופות האלה לא ייכנסו.

לכן, יש פתרונות. העניין הוא רצון טוב. יש פתרון - פתרון אחד פשוט, הציע אותו חבר הכנסת יהלום: אפשר להכניס את אותן תרופות ל-2005. יש כבר תעדוף. על סמך התעדוף של 2005, אפשר לקחת את התעדוף של 2005. מה שנענה בתקציב 2005 - למחוק, להמשיך ברשימה ולהכניס עוד מינימום 200 מיליון, כי זה מה שמופיע בספר התקציב. אפשר להכניס גם 400 מיליון.

יש הצעה אחרת, אם לא רוצים ללכת בשיטה הזאת. למשל, אשאל אתכם, חברי חברי הכנסת, ואלה שלא יודעים אגלה להם סוד: תקציב הביטחון עובד עם 1 חלקי 12? מה פתאום. אלא מאי? בהוראת התקציב נאמר שהחשב יכול, בשיקול דעת של החשב, במקרים מסוימים לתת יותר מ-1 חלקי 12. למה אי-אפשר לעשות את זה במערכת הבריאות? למה זה כל כך פשוט ובמערכת הביטחון אפשר לעשות אפילו יותר מ-1 חלקי 12? יש  עוד מערכות אחרות, כמו מערכות חירום, כמו מערכות תמיכה במוצרי יסוד. יש כמה מערכות שהן יוצאות מן הכלל. מערכת הבריאות היא לא כמו  מערכת החירום, או לא כמו תמיכה במוצרי היסוד, שניתן להפעיל שיקול דעת ולתת יותר מ-1 חלקי 12?

צריך לאשר את אותם מאות מיליונים לבריאות, לתת את אותו שיקול דעת לחשב, להפעיל לא 1 חלקי 12, אלא להוציא את כל התקציב במספר חודשים מצומצם, נניח ינואר--פברואר, אם הוא לא יכול להוציא את הכול ב-1 בינואר, ובא גואל. אז יש פתרונות. צריך רק רצון טוב, צריך לב רחום וחנון כלפי אותם מסכנים שסובלים כל כך הרבה.

מורי ורבותי, בסוף דברי אני חייב לציין שנעשו מהלכים בנושא הזה. אנחנו, חברי הכנסת, אומנם עומדים כאן מעל הדוכן ומדברים, אבל אני חייב לציין לשבח את שר הבריאות, חבר הכנסת דני נוה, שלא חיכה שאנחנו נדבר פה מעל הדוכן כדי לעורר את הנושא במשרדי הממשלה ובממשלת ישראל. אני יודע על התנהלות מאחורי הקלעים בינו לבין שר האוצר כדי למצוא פתרון ומזור. יש עוד חברי כנסת, ידידי ושרי בריאות לשעבר שפועלים בעניין. כולם עם רצון טוב. אבל לצערי הרב, הרצון הטוב הזה מסתיים כשזה מגיע לשולחן הממשלה ומקבלי ההחלטות. נשבח את שר הבריאות על הפעולות הגדולות שלו, נחזק אותו וניתן לו את הגיבוי, כדי שהוא יוכל לבשר לנו, אולי אפילו היום מעל הדוכן, שיש לנו פתרון. תודה רבה.

היו"ר עבד-אלמאלכ דהאמשה:

תודה רבה לחבר הכנסת נסים דהן. חבר הכנסת אורי אריאל – בבקשה, אדוני.

אורי אריאל (האיחוד הלאומי - ישראל ביתנו):

אדוני היושב-ראש, חברי חברי הכנסת, אדוני שר הבריאות, ראשית צריך להגיד שיש התקדמות, שהצלחת לקדם גם את היקף סל הבריאות. אתה יודע, כפי שאנחנו יודעים, ועוד יותר יודעים החולים, שזה לא מספיק. לא בגדר כך שיש עוד חולה אחד אחרון שלא מקבל את מה שהוא צריך, אלא שיש לצערנו אלפים רבים שלא מקבלים את הטיפול הכי טוב, כי אין ידם משגת.

הנפגעים העיקריים, כמו תמיד, הם החלשים. הרי לו יצויר שיש יהודי שהצליח לצבור במשך חייו נכסים, ויש לו משפחה אמידה או לפחות לא ענייה - אני יכול להעריך שכל משפחה טובה תתגייס למען בן ביתה ותדאג שהוא יקבל את הטיפול המתאים והראוי בזמן אמת, שר"פ כזה או שר"פ אחר, חוץ-לארץ, מה שצריך. כך נוהגים יהודים, כך נוהגים בני-אדם אצלם בבית.

החלשים שבתוכנו, שלא גומרים את החודש, בוודאי לא יכולים ללכת לטיפול רפואי משלים נוסף על מה שהמדינה נותנת להם. ופה מתגלית המדינה בחולשתה, כאשר ראש הממשלה, במקום להטיל את כובד משקלו על העניין הזה ולחזק אותו, עוסק בדברים אחרים. הוא עוסק במינויים, בוועדה מסדרת, במפלגה, הוא אוסף וקולט כל מיני אנשים מושחתים אצלו בבית. חגיגה. אבל זמן לחולים אין לו, הוא חייב לעסוק בדברים אחרים.

מל פולישוק-בלוך (שינוי):

הוא כנראה מאוד בריא.

אורי אריאל (האיחוד הלאומי - ישראל ביתנו):

ראש הממשלה בריא ונאחל לו שיהיה בריא עד מאה-ועשרים, אבל שיעשה את זה בחווה בתור אדם פרטי. למה אנחנו צריכים לסבול? שר הבריאות, האם יש לך תרופה מיוחדת שעוד לא בסל נגד ראש הממשלה הזה? זה פשוט גורם לקבס, גורם לבחילות עזות. אני שואל אם יש תרופה. יש תרופה אחת, ב-28 במרס 2006, לשלוח אותו לחווה. אבל עד אז מה נעשה?

שאול יהלום (מפד"ל):

יש "פראמין".

אורי אריאל (האיחוד הלאומי - ישראל ביתנו):

אם מישהו בבית הזה או במדינת ישראל בכלל צופה ורואה אותנו ויודע לתת לי תשובה אם יש תרופה מיוחדת, מהירה, בת השגה עכשיו, נגד הבחילות מראש הממשלה, אני מבקש שיצלצל אלי ומייד לטלפון 6753882-02. תודה, אדוני היושב-ראש.

היו"ר נסים דהן:

תודה, אדוני. חבר הכנסת, ר' יעקב ליצמן, בכבוד.

יעקב ליצמן (אגודת ישראל - יהדות התורה והשבת):

אדוני היושב-ראש, אדוני השר, כנסת נכבדה, על נושא הסל לא צריך להרחיב, זה חיוני וחשוב ויש בזה פיקוח-נפש. הפתרונות נאמרו כאן, שאפשר להקדים מימון. עובדה, אדוני השר, שהיום ועדת הכספים קיבלה פנייה ממשרד האוצר להעביר 247 מיליון שקלים ממשרד הפנים בעבור הרשויות המקומיות, מענקים. אני מכבד את זה, אבל זה כבר על חשבון 2006, להקדים מימון. למה? כי כולם מבינים שהתקציב של 2006 יבוא אולי במאי ולא בטוח אפילו שביוני, תלוי כמובן בתוצאות הבחירות. אבל תקציב אין, לכן ברור שצריך להקדים מימון.

אגב, במאמר מוסגר אני חייב לציין, שמצב תקציב הישיבות יהיה עוד יותר גרוע, כי אם בכל דבר יש 1 חלקי 12, בתמיכות יש הגבלה עד 20%. לכן זאת עלולה להיות בעיה יותר גדולה, ואני מקווה לפתור את זה. פניתי גם לאוצר, ליועץ המשפטי. אני לא יודע אם הם יביאו פתרונות לזה.

בנושא סל התרופות, אין כל סיבה בעולם שלא יביאו עכשיו תקציב. יש מספיק כסף היום, נדמה לי שיש 10 מיליארדי שקלים שלא נוצלו. יש מספיק כסף לתת לסל התרופות על חשבון תקציב השנה הבאה, ובזה להציל את האנשים. אני לא רואה שום ממשלה, לא משנה איזו ממשלה תקום, שלא תוסיף כסף לסל התרופות. לא משנה מי זה יהיה, אם בחמלה או בחמלה רבה.

אילנה כהן (העבודה - מימד - עם אחד):

זה לא עניין של חמלה, כי אם מישהו לא יקבל תרופה והוא ימות, זאת אחריות מאוד גדולה. זה לא חמלה.

יעקב ליצמן (אגודת ישראל - יהדות התורה והשבת):

ברור. אמרתי שאלה הדוגלים בחמלה – כל אחד יצטרך להוסיף כסף לסל התרופות. לא ייתכן שאנחנו מתקדמים לעולם המודרני בכל הדברים, ורק בנושא של תרופות אנחנו מפגרים. אנחנו לא נכניס את הדברים הכי חדשים שיש כדי להציל נפשות. ידוע שכל המציל נפש אחת מישראל מציל עולם מלא. אנחנו יודעים שכל נפש שמצילים זה דבר גדול, ולכן אני פונה לשר ולממשלה ואומר, שמה שניתן לעשות זה להוסיף כסף, וניתן לעשות. הבאתי דוגמה מוועדת הכספים היום. אין כל סיבה בעולם לא לעשות את זה גם בנושא סל התרופות. תודה רבה.

היו"ר נסים דהן:

תודה רבה. חברת הכנסת מלי פולישוק-בלוך, הבמה לרשותך.

מל פולישוק-בלוך (שינוי):

אדוני היושב-ראש, כנסת נכבדה, אנחנו עוסקים היום בהצעה לסדר-היום בנושא אי-עדכון סל הבריאות, וזה אחרי שאתמול בשעת ערב מאוחרת, לפני ארבעה-חמישה חברי כנסת שנשארו כאן, דיברתי על הצעת חוק אחרת, שעברה בקריאה ראשונה, להגבלת השכר בסקטור הציבורי הממשלתי,  כדי למנוע את הפערים החברתיים העצומים שיש לנו היום. לפעמים אני חושבת לעצמי: רגע, מי כאן החברתי האמיתי, האם אני משינוי, שרוצה כלכלה חופשית, ליברלית, שהממשלה תתערב לי כמה שפחות, או אלה שצועקים "רווחה, רווחה" ולא עושים שום דבר? נראה שצריכים להיות חברתי באופן אמיתי ולעשות את הדברים, ולא רק לברבר בראש חוצות.

אתמול שמענו מראש הממשלה שהוא הולך להפחית מע"מ על אוכל. אנחנו שומעים על שר האוצר שהולך לתוכניות גרנדיוזיות לדאוג לעניים. כל יום יש תוכניות חדשות, אבל בתכל'ס, "על אמת", שכחו שיש חולים בחוץ, בבית-חולים, בבית. שכחו אותם. אני באה לכאן, עם חברים טובים אחרים שבאמת אכפת להם מאותם חולים, ואנחנו דורשים, כפי שאמרו לפני, שהנושא של סל התרופות ייפתר השבוע, בימים הקרובים, בוועדת הכספים, שיהיה תקציב. בוועדת הכספים צריך לקבל החלטה על תקציב, שהוא לא יהיה סופי, כי אנחנו רוצים שהוא יגדל, כדי שאפשר יהיה להושיב את ועדת סל התרופות כבר בימים הקרובים, או מייד כשייגמר העניין הזה בימים הקרובים, והחולים יקבלו את מה שמגיע להם.

הזכרתי את המע"מ. לצערנו, גם אם נרצה, הסל הוא סל, והוא לא יכלול את כל התרופות שכל החולים צריכים. אני באופן אישי חושבת שצריך לתת לכל חולה את מה שהוא צריך - במיוחד תרופות מצילות חיים, מקילות את החיים. לאותם חולים קשים ביותר, צריכים לתת את כל מה שאנחנו יכולים לתת. ואם ידוע לנו היום על טכנולוגיה מיוחדת, על תרופה מיוחדת, אסור שתהיה בכלל מגבלה.

היו"ר נסים דהן:

תכיני 10 מיליארדי שקלים.

מל פולישוק-בלוך (שינוי):

לא נכון. אני חושבת שעם עוד 100-200 מיליון שקלים אפשר היה לפתור את הבעיה הזאת לאותם חולים שהם בסכנת חיים, נוסף על מה שהיה בשנה שעברה. אבל אם בכל זאת הסל יהיה מוגבל לעומת מה שהוא צריך להיות, אני חוזרת על הצעה משותפת של חברת הכנסת אראלה גולן ושלי. הגשנו כאן הצעת חוק לבטל את המע"מ על תרופות מצילות חיים שאינן בסל התרופות. אם אתמול יכול היה ראש הממשלה להציע את זה על אוכל, על אחת כמה וכמה הוא חייב להציע את זה על תרופות של אנשים. לא יעלה על הדעת שמדינה מגדילה הכנסות – אני לא אומרת מרוויחה – ממסים על גב של חולים שבקושי חיים. אי-אפשר להבין את זה.

מאז הגשתי את הצעת החוק הזאת אני מקבלת כמעט בכל יום פניות מאנשים חולי סרטן. עכשיו אני מפנה את הדברים לשר האוצר, כי אצלו הקופה. מספר האנשים שזועקים אלינו לעזרה לא ייאמן. לכן אני רוצה לנצל את העובדה שראש הממשלה הבין אתמול, שלפעמים צריכים לשבור עקרונות של מע"מ. עזור קודם כול למי שזקוק לזה באמת, שזקוק לזה כדי לחיות, שזקוק לזה כדי להישאר בחיים. אני שמחה ששר הבריאות דני נוה, שיושב פה, שותף לדעה הזאת. אגב, הוא היה גם שותף כאשר הממשלה היתה תקינה יותר והייתם באותה מפלגה. היית שותף לזה גם אז, ולכן לא הצבעת נגד. אני מעריכה אותך על כך.

אראלה גולן (שינוי):

הוא גם לא הצביע בעד, הוא לא היה באולם.

מל פולישוק-בלוך (שינוי):

נכון, כי אחרת הוא היה צריך להתפטר.

אילנה כהן (העבודה - מימד - עם אחד):

אתם הצבעתם על דברים אחרים - - -

מל פולישוק-בלוך (שינוי):

חברתי אראלה גולן, כל שרי הבריאות לדורותיהם שהיו בקואליציה יצאו כדי לא להצביע נגד, וידידי, שהיה שר הבריאות ומבין בבריאות הצביע בעד. כי כל מי שעסק בבריאות מבין שחייבים לעשות את זה, ואף אחד לא התנגד, למעט שר האוצר ושר האוצר דהיום, וראש הממשלה כמובן. בואו נעזור לחולים יחד, גם לאלה שיהיו בסל – קודם כל שיהיה סל – וגם לאלה שלא יהיו בסל. נקל עליהם ונתעקש לתת להם את הטיפונת שאנחנו יכולים, כדי לעזור למי שצריך את העזרה שלנו. תודה רבה.

היו"ר נסים דהן:

תודה רבה, גברתי. כבוד השר.

שר הבריאות דני נוה:

אדוני היושב-ראש, חברי חברי הכנסת, כשאתה ממלא שליחות באחריות כשר הבריאות, וידידי היושב-ראש, חבר הכנסת נסים דהן, יודע זאת היטב באופן אישי כשר הבריאות לשעבר - זה תפקיד קשה. זה תפקיד קשה, כי אתה צריך מדי יום להיאבק מאבקים כלכליים קשים למען קיומם של שירותים חיוניים ובתי-חולים. אבל, אולי הדבר שיושב לך על הנשמה כשאתה מתעורר בבוקר וכשאתה הולך לישון בלילה זה המצוקה הקשה והנוראית של החולים האלה. מגיעים אלי לפעמים אזרחים, דופקים על הדלת ב-23:00 ומבקשים עזרה.

היו"ר נסים דהן:

אם אתה בבית.

שר הבריאות דני נוה:

אם אני בבית. אני מסתובב בבתי-החולים ואני פוגש את החולים ופוגש ארגונים ועמותות שמסייעים בכל סוגי המרעין בישין והמחלות, אבל בסוף, כשאתה חושב על כל הדיונים שהבית הזה מקיים ועל כל הנושאים שאנחנו עוסקים בהם, חשובים יותר וחשובים פחות, אין לדעתי דבר יותר חשוב ברמה האנושית, ברמה המוסרית, בכל קנה-מידה שהוא, מעל לפוליטיקה, מעל מפלגות, מעל בחירות, מאשר המאבק הזה, כדי שחולים יקבלו את התרופות שהם צריכים במצבים הקשים. לכן, כשנכנסתי לתפקידי לפני כמעט שלוש שנים, היה ברור לי מייד שזה המאבק הכי חשוב שאני צריך לנהל למען החולים - להגדיל את סל התרופות.

זה היה קשה, כי זה התחיל בשנה של משבר כלכלי, והמשק עמד בפני קריסה, וקיצצו את כל התקציבים, והייתי צריך למנוע סגירת בתי-חולים ולתפוס בכל מקום רק שלא יתמוטטו הדברים. והצלחנו, ברוך השם, למנוע את ההתמוטטות הזאת.

ברוך השם, בשנתיים האחרונות הצלחנו, לרבות בתקציב 2006, להביא לזה שלעומת מה שהיה ב-2003 בסיס התקציב של הסל, אם אני מביא בחשבון גם את התקציב הקרוב, הוא גדל בכמעט 700 מיליון שקלים. המון כסף. כתוצאה מזה, עשרות אלפי חולים יכולים באמת להודות לא רק לי, אלא לכנסת, לחברי הכנסת שנמצאים פה ומעלים את הנושא אין-ספור פעמים, ולסיעות שונות שהעלו את הנושא במשא-ומתן המפלגתי. שאלו אותי פעם: מה אכפת לך שמפלגת העבודה דורשת וההוא דורש? אמרתי שמצדי, כאיש ליכוד, שיעלה את זה חבר הכנסת דהאמשה ותעלה את זה חברת הכנסת גולן וכל חבר כנסת מימין ומשמאל, העיקר מבחן התוצאה.

מצד אחד אני כמובן מלא סיפוק מכך שהצלחנו להגדיל את הסל באופן משמעותי וחסר תקדים. בשנה שעברה הסכום עלה לסכום הגדול ביותר שניתן אי-פעם לסל, 385 מיליון שקלים. אבל זה כמובן לא מספיק, וזה אף פעם לא מספיק במצב הזה. מדוע? כי במאה ה-21 הטכנולוגיות הרפואיות רצות קדימה בקצב מדהים.

דוגמה שעולה לא מעט פעמים, ועלתה גם בבית הזה, היא תרופת ה"הרצפטין" המוכרת. לפני כמה חודשים העלו מחקרים חדשים בארצות-הברית, שבכ-50% מהמקרים של נשים שחלו בסרטן השד, נטילת תרופת ה"הרצפטין" תמנע את חזרת המחלה. זאת כבר לא הארכת חיים, אלה מחקרים שמראים שיש פה אולי הצלת חיים. זה לא היה ידוע כשהחלטנו על 385 מיליון שקלים; המחקרים האלה עוד לא פורסמו. אבל עכשיו זה קיים, זה ישנו. אומנם התרופה הזאת לא נרשמה כמעט בשום מקום בעולם, אבל המחקרים ישנם ורופאים אומרים שצריך את התרופה. כדי להכניס אותה לסל צריך למעלה מ-100 מיליון שקלים בשנה.

לי אין ספק בדבר אחד: החולים בשום פנים ואופן לא יכולים ולא צריכים לחכות שאנחנו נלך לנו למערכת בחירות, ואחרי הבחירות בסוף מרס ייקח כמה שבועות עד שהכנסת החדשה תתכנס, ואחרי שהכנסת החדשה תתכנס עד שירכיבו ממשלה חדשה, ואחרי שירכיבו ממשלה חדשה יביאו לפה את תקציב המדינה, והגענו כבר ליוני, לחצי שנה. לכן פניתי לשר האוצר כבר לפני כשבועיים ואמרתי לו שמכל סעיפי התקציב – וייפגעו הרבה סעיפים חשובים בתקציב המדינה כתוצאה מזה שלא יהיה לנו תקציב מדינה חצי שנה – הדבר החשוב ביותר בעיני הוא לתת פתרון מיידי לצורך הזה.

יש פתרון, כי הרי זו לא בעיה של תקציב. סוכם בממשלה כבר בשלב הזה על למעלה מ-200 מיליון שקלים ל-2006, ואני מקווה שבוועדת הכספים עוד יגדילו את הסכום הזה. אבל כבר עכשיו, לפחות 200  מיליון שקלים ל-2006 לא שנויים במחלוקת; סוכם עליהם עם האוצר, הם אושרו בממשלה. אז אם התקציב יאושר רק ביוני, הדבר המינימלי הוא לומר שהחל מ-1 בינואר 2006 כבר נותנים לפחות 100 מיליון שקלים, כדי שוועדת הסל תוכל להתכנס בתוך כמה ימים ולקבל החלטה על התחלת הכנסת התרופות לכל השנה, על בסיס זה שכבר יש כיסוי גם לחצי השנה הקרובה. כי על-פי חוק, בלי תקציב ועדת הסל לא יכולה לעשות את זה, ובלי תקציב אין לי סמכות להורות לקופות-החולים לתת את התרופות.

אני מאוד שמח ומברך, באמת, על היוזמה שעלתה פה מכל קצוות הבית. זה המכתב, אני מבין שהוא נשלח אתמול לשר האוצר, כדי לחזק אותי, באמת, בדרישה הזאת משר האוצר. כי אני חושב שבאמת לא מדובר, תסכימו אתו, בעניין פוליטי או בעניין מפלגתי. מצדי שאולמרט ייקח את כל הקרדיט הפוליטי, כאילו הוא עשה את זה, אבל שזה יהיה.

מעבר לכך, בשנתיים האחרונות נאבקתי וכמה פעמים ניסיתי לשכנע את אנשי האוצר שכשמדובר בתרופות מצילות חיים שעדיין אינן כלולות בסל, צריך לבטל את המע"מ עליהן לאנשים שצריכים אותן. לא הגיוני שקופת המדינה תיקח כסף מאנשים מסכנים שזקוקים לתרופה שעדיין אינה חלק מהסל. זה לא שהחברה שמשווקת את התרופה רוצה לעשות כסף. לצערי הרב, במשך כל השנתיים האלה היתה באוצר התנגדות עקבית לדרישה הזאת. כשעלתה הצעת החוק של חברת הכנסת פולישוק-בלוך ושל חברת הכנסת גולן, תמכתי בה בועדת השרים לחקיקה. לצערי הרב, ועדת השרים לחקיקה החליטה להתנגד לה.

כששמעתי אתמול את העמדה או את ההצעה שיוחסה לראש הממשלה, כאילו ראש הממשלה בעד הורדת המע"מ על מוצרי מזון, פניתי אליו ואמרתי לו: אני מברך על הורדת המע"מ על מוצרי מזון, אבל ודאי לא פחות חשוב לעזור לחולים המסכנים, שחלקם בסכנת חיים, ולא רק שהם צריכים להתמודד עם הבשורה המרה שהם סובלים ממחלה קשה, הם צריכים גם להיאבק בשל הצורך לקנות את התרופה במציאות הכלכלית של היום. ביקשתי שלפחות נעשה צעד כמו זה שראש הממשלה הציע לעשות בהקשר של מוצרי מזון גם בהקשר של תרופות חיוניות, מצילות חיים, שאינן בסל.

אני יודע, ואולי יגידו לי שמבחינה פוליטית לא נכון לומר את זה היום, כשאני בליכוד, אבל אני אומר את זה בכנות: ראש הממשלה רגיש לעניין, אני יודע. הוא גם נתן כתף גדולה כדי שהתוספת לסל באמת תינתן, כפי שניתנה בשנה שעברה. אבל עכשיו אני מצפה שראש הממשלה ינחה את שר האוצר באמת לתת את מימון הביניים שאנחנו מדברים עליו, וגם תתקבל ההחלטה לפטור מתשלום מע"מ על תרופות מצילות חיים.

אני מציע, אדוני היושב-ראש, ואני חושב שזה יהיה הכי פרקטי, שהנושא הזה יעבור לדיון בוועדת הכספים. דיברתי עם יושב-ראש הוועדה, חבר הכנסת ליצמן, והוא אמר שהוא מוכן לכנס את הוועדה כבר ביום שני הקרוב. אני חושב שלוועדת הכספים יש שיניים, היא יכולה לקבל החלטות, ואני מקווה שהיא תקבל החלטה. אני לא מאמין שמישהו במשרד האוצר יכול להתנגד להחלטה כזאת. אני מקווה שוועדת הכספים תקבל את ההחלטה הנכונה, להקצות את סכום הביניים שנדרש כדי שיהיה אפשר לבוא עם בשורה חשובה לחולים שהתרופה שלהם עדיין לא בסל והם מחכים להכנסתה לסל.

היו"ר נסים דהן:

תודה, כבוד השר, ותודה רבה על מה שאתה עושה, בשם כל עם ישראל. חבר הכנסת יהלום, האם כבודו מסכים להצעת השר?

שאול יהלום (מפד"ל):

מסכים.

היו"ר נסים דהן:

חבר הכנסת נסים דהן – מסכים. חבר הכנסת אריאל – מסכים. חבר הכנסת ליצמן – אינו נוכח. חברת הכנסת מלי פולישוק-בלוך, את מסכימה להצעת השר? תיכף נשמע הצעות אחרות.

מל פולישוק-בלוך (שינוי):

מסכימה.

היו"ר נסים דהן:

לחברת הכנסת אראלה גולן יש הצעה אחרת.

שר הבריאות דני נוה:

אדוני היושב-ראש, אני מתנצל, יש עוד דברים שקורים במפלגה שלי ואני חייב לצאת לתל-אביב.

היו"ר נסים דהן:

התנצלותך התקבלה, כבוד השר. אתה היחיד שהגיע מכל שרי הממשלה. תודה.

הצעה אחרת תעלה חברת הכנסת אראלה גולן.

אראלה גולן (שינוי):

אדוני היושב-ראש, כנסת נכבדה, קודם כול אני מודה לך על כך שאתה מאפשר לי להעלות הצעה אחרת מהבמה. אני רוצה לברך את שר הבריאות, לפני שהוא נוטש אותנו, על ההצעה שלו בנושא הפטור ממע"מ על תרופות מצילות חיים, ואני באמת מקווה שלא צריך למות בשביל זה. בהזדמנות אני אזכיר לך במה מדובר.

אני רוצה להעלות כאן שתי נקודות. משרד הבריאות וועדת סל התרופות עושים עוול בטענה שאין תקציב. למעשה יש כאן תקציב שאפשר לייצר. הוא נמצא בעצם בזה שפוקע תוקף הבלעדיות של פטנטים על תרופות מקור. כידוע, הן מוחלפות בתרופות גנריות, והרבה פעמים זה מוריד את המחיר במידה ניכרת, לפעמים אפילו ב-80%. על הכסף הזה הציבור לא מקבל זיכוי, גם לא בתרופות אחרות שנכנסות לסל. ומי שחוגג בעצם זה קופות-החולים. למשל, תרופה ליתר שומן בדם הוצאה מסל התרופות לאחר שפקע הפטנט, ובמקומה הוכנסו גרסאות גנריות.

הגיע הזמן שמשרד הבריאות  – חבל ששר הבריאות עזב – ידאג לציבור החולים ולא לקופות-החולים, הרואות את השירות הרפואי רק דרך החור שבגרוש; כיום אין חור בגרוש, אבל הביטוי עדיין קיים. הציבור מתחנן שיוכנסו תרופות ושירותים לסל התרופות, וועדת הסל בעצם מסתירה ממנו את המידע הזה, שהוא חיוני לחייו.

נקודה נוספת. בבדיקה שנעשתה ב"מרכז אדוה" התברר שהשתתפות החולים בתשלום על תרופות אינה תלויה בתרופת המקור. כי בתרופת המקור לפעמים ההשתתפות נעה סביב 15%, אבל ברגע שהתרופה גנרית שיעור ההשתתפות הוא בעצם הרבה יותר גבוה, ומדובר בעיקר בחולים כרוניים, שמקבלים תרופות כל הזמן. ושוב אותו סיפור: דמי השתתפות גבוהים, הציבור אינו מקבל את הזיכוי, אין שקיפות, וקופות-החולים מרוויחות.

אני מבקשת – זאת אחריות המדינה לתת שירותי בריאות. תודה.

היו"ר נסים דהן:

תודה. חבר הכנסת דהאמשה, גם לך יש הצעה אחרת. מהמיקרופון בבקשה.

עבד-אלמאלכ דהאמשה (רע"ם):

כבוד היושב-ראש, חברי חברי הכנסת, לא זכור לי עוד מקרה שהיינו פה כולנו - השר, המציעים, אופוזיציה, קואליציה – חוצה גבולות. אני חושב שהנושא מחייב עמדה של כבוד מצד הכנסת. מדובר בחולים שהתרופות האלה יצילו את חייהם ממש. אני לא רוצה לחזור על דוגמאות ולהרבות במלים. אני שותף לרצון ושותף למעשה. אני מוכן גם להצטרף למציעים. כולנו חייבים, יחד, להציל את המצב ולדאוג לכך שעוד בימים הקרובים, לפני שנת התקציב ולפני התקציב הבא, תרופות מצילות חיים, בפרט אלה שחבר הכנסת יהלום דיבר עליהן ומנה אותן מעל הדוכן, ייכנסו לסל הבריאות – ומייד. לא חשוב כמה זה עולה. מיליונים. המדינה הזאת, התקציב שלה הוא 270 מיליארד, נדמה לי שב-1% מהתקציב אפשר להכניס את כל התרופות האלה לסל הבריאות, ויפה שעה אחת קודם.

היו"ר נסים דהן:

חבר הכנסת אילן שלגי, גם לך היתה הצעה אחרת. מהמיקרופון בבקשה - במסגרת דקה.

אילן שלגי (שינוי):

אדוני היושב-ראש, חברות וחברי הכנסת, אדוני השר, תרופת ה"אווסטין" אינה נכללת בסל התרופות; היא תרופה מצילת חיים, והחולים במחלת הסרטן זועקים. מפלגתי, שינוי, הועידה 20 מיליון ש"ח מהכספים שהיא השיגה מהאוצר לתרופת ה"אווסטין" לחולים האלה.

היו"ר נסים דהן:

על-פי הצעתו של היושב-ראש.

אילן שלגי (שינוי):

בהזדמנות זאת אני גם רוצה לספר על הצעה אחרת, הצעת חוק שלי ושל חברי משינוי, שעל-פיה, כאשר אדם מל את בנו – או אשה מלה את בנה – אצל רופא, הניתוח הזה ייכלל בסל הבריאות.

הצעתי האחרת היא דיון במליאה.

היו"ר נסים דהן:

זאת ההצעה המקורית של כל אחד מחברי הכנסת כאן, על-פי התקנון. חברת הכנסת אילנה כהן, אחרונת המציעים הצעה אחרת - מהמיקרופון בבקשה.

אילנה כהן (העבודה - מימד - עם אחד):

אני חושבת שצריך להעביר את הנושא לדיון בוועדת הכספים. אני חושבת שכשמדברים על חיי אדם לא צריך להיות – ראינו איך חברי הכנסת העלו את עניין התקציב לפריימריס. אני חושבת שבתחום הזה, גם אם אנשים מפסידים, הם לפחות לא מפסידים את החיים שלהם. פה מדובר על לתת תרופות לחולים, וצריך לעשות את זה כמה שיותר מהר – אני בעד שיעשו את זה בוועדת הכספים.

היו"ר נסים דהן:

אנחנו עוברים להצבעה. בעד – לוועדה. נגד – להסיר מעל סדר-היום. הוועדה שתדון בזה היא כמובן ועדת הכספים. אין לנו הצעה אחרת.

הצבעה מס'  14

בעד ההצעה להעביר את הנושא לוועדה – 8
נגד – אין
נמנעים – אין
ההצעה להעביר את הנושא לוועדת הכספים נתקבלה.

היו"ר נסים דהן:

בעד – 8, אין מתנגדים ואין נמנעים. ההצעות לסדר-היום יעברו לוועדת הכספים ויידונו באחד הימים הקרובים.


הצעה לסדר-היום
המשך כהונתו של חבר הכנסת עמרי שרון למרות הרשעתו בדין

היו"ר נסים דהן:

אנחנו עוברים להצעה לסדר-היום מס' 7907 בנושא: המשך כהונתו של חבר הכנסת עמרי שרון למרות הרשעתו בדין - הצעה לסדר-היום של חבר הכנסת אריה אלדד. זו הצעה רגילה, עשר דקות לרשות כבודו.

אריה אלדד (האיחוד הלאומי - ישראל ביתנו):

תודה.

אדוני היושב-ראש, חברי חברי הכנסת, נתחיל מעיון בספר החוקים, סעיף ההגדרות. סעיף ההגדרות עומד בדרך כלל בתחילתו של כל חוק, אז הבה ונלמד מהו פשע, מהו חטא ומהו עוון: פשע הוא עבירה שנקבע לה עונש חמור, עונש מאסר הארוך משלוש שנות מאסר; עוון הוא פחות מזה; וחטא הוא עבירה שנקבע לה עונש מאסר עד שלושה חודשים.

מה עשה עמרי שרון? אני בטוח שהאיש מלא מעשים טובים כרימון, אבל הבה נדבר על אותם סעיפים שבהם הוא הודה בבית-המשפט והורשע על-פי הודאתו: הוא הודה בשבועת שקר והוא הודה ברישום כוזב במסמכי תאגיד, כלומר בזיוף מסמכים. שבועת שקר דינה בספר החוקים שלוש שנות מאסר. נכנסנו לסעיפי הפשע. רישום כוזב במסמכי תאגיד -  חמש שנות מאסר.

אילן שלגי (שינוי):

זה ארכי-פושע.

אריה אלדד (האיחוד הלאומי - ישראל ביתנו):

כלומר, אין ויכוח שחבר הכנסת עמרי שרון ביצע והודה והורשע בביצוע מעשי פשע. ולפיכך, קובע המילון: מי שהודה בביצוע מעשי פשע הוא פושע. במאמר מוסגר, לפני יומיים כתבתי מאמר ב"ידיעות אחרונות" וכתבתי שם: הפושע, חבר הכנסת עמרי שרון. מחקו לי את המשפט הזה. הצנזורה ממשיכה להגן על האתרוג ועל הבן של האתרוג, על הלימון הזה. אסור לכתוב, הפושע עמרי שרון, אף שהראיתי לכם שהוא פושע גם על-פי ספר החוקים וגם על-פי מילון אבן-שושן.

אבל מה היה לנו עד כאן? פושע יושב בקרבנו. ועדת הכנסת, שיכלה להשעות אותו, נמנעה מלעשות כן. יושב-ראש הוועדה, הנגוע בניגוד עניינים עמוק - סליחה, אני אבקש למחוק את דברי אלה מהפרוטוקול. הוא לא נגוע. אין שום ניגוד עניינים, זה העניין עצמו. זה לא ניגוד עניינים. הפושע מצא לו יושב-ראש ועדה שיהיה לו עורך-דין. עורך-דין מצטיין, רבותי, חברי חברי הכנסת - - -

מל פולישוק-בלוך (שינוי):

הוא היה היועץ המשפטי לממשלה.

אריה אלדד (האיחוד הלאומי - ישראל ביתנו):

הוא היה כמעט חצי יום היועץ המשפטי לממשלה, עד שאיזו פרשת שחיתות הידועה בשם "בר-און--חברון" התפוצצה למושחתים בפנים והעיפו אותו משם. אז מצא לו הפושע עורך-דין. עורך-דין מצטיין, רבותי. לא פלא שעורך-הדין המצטיין הזה הלך להיות יושב-ראש סיעת קדימה. עורך-דין הוא בכלל מקצוע נדרש בסיעה הזאת. היום שמענו, התבשרנו, ששר בממשלה עבר לסיעת קדימה; שר שבמקרה אתמול הודיעה המשטרה שהיא ממליצה להגיש כתב אישום נגדו. עורך-דין, כיושב-ראש הסיעה ויושב-ראש ועדת הכנסת, ידיו מלאות עבודה בסיעה הזאת, בין הנושאים של "אגרקסקו" והפושע שדיברנו עליו קודם והשר. כולם חברים בסיעת קדימה. אתם מתפלאים שהם צריכים איזה עורך-דין טוב שיהיה יושב-ראש? מתי הוא מספיק לעשות דברים אחרים? הוא כל הזמן מייצג את הפושעים היושבים אתו בסיעה.

אילן שלגי (שינוי):

בלועזית פשע זהcrime , ולכן פושע זה קרימינל. פושע זה קרימינל.

אריה אלדד (האיחוד הלאומי - ישראל ביתנו):

אני מניח שדבריך נרשמו בפרוטוקול. אני לא אגיד דברים חריפים כאלה, כמובן.

היו"ר נסים דהן:

חבר הכנסת שלגי, התכוונת שהדברים יירשמו בפרוטוקול?

אילן שלגי (שינוי):

בוודאי, שיירשמו. פושע בלועזית הוא קרימינל.

היו"ר נסים דהן:

אני לא הייתי מציע שנשתמש במלים חריפות.

אילן שלגי (שינוי):

חבר הכנסת אלדד הוכיח לנו באותות ובמופתים שעמרי שרון פושע.

היו"ר נסים דהן:

בזה תם הוויכוח.

אריה אלדד (האיחוד הלאומי - ישראל ביתנו):

ועדת הכנסת, כאמור, שיכלה לנקות את הבית מנוכחותו של פושע, נמנעה מלעשות כך. מי הרים יד באותה ועדת כנסת בעד עמרי שרון? חלק מהם חברי ליכוד שרוצים לחזור למאורת הפשע. חלק מהם חברי מפלגת העבודה, שכבר מתכננים איך להיות חברים בקואליציה שלו אחר כך. חלק הם, כמובן, אנשי סיעת קדימה, שכבר אמרנו שאצלם זה לא ניגוד עניינים, אלא העניין עצמו.

למה? למה זה כל כך חשוב שישב פושע בקרבנו? יכול להיות שחלק מהאנשים לא מבינים את זה, אז נסביר להם במלים פשוטות: כסף. חבר הכנסת עמרי שרון שווה לסיעת קדימה 1.1 מיליון שקלים במימון מפלגות. יש משפטנים שאומרים שגם יותר מזה. כאשר התפלגה סיעת קדימה מהליכוד עזבו 14 חברי כנסת את הליכוד ונרשמו כסיעה עצמאית. צריך לפחות שליש מהסיעה כדי לקבל הכרה כסיעה עצמאית. רק אז הם זכאים למימון מפלגות, לזמן אוויר בטלוויזיה. המיליונים הרבים וזמן השידור בטלוויזיה של הסיעה של ראש הממשלה תלויים בנוכחותו של הפושע הזה ברשימה. אז לא סתם לא השעו אותו. הוא דרוש מאוד. נוכחותו חיונית להמשך קיומה של הסיעה הזאת. אמרנו: כסף, זו התשובה.

אילן שלגי (שינוי):

הפשע משתלם.

היו"ר נסים דהן:

חבר הכנסת אילן שלגי, אתה פעיל מאוד היום. מה קרה? נא לסיים.

אריה אלדד (האיחוד הלאומי - ישראל ביתנו):

הפשע משתלם תרתי משמע. לפיכך, כל מי שמחפש תשובה על השאלה למה חבר הכנסת שרון עוד יושב בקרבנו, מבין שהתשובה היא כסף. עמרי שרון זייף ונשבע לשקר כדי להסתיר עבירות על חוק מימון מפלגות. למרות כל אלה, הוא ואביו וחברי סיעתם ממשיכים ליהנות ממימון המפלגות המתקבל בסיעה הזאת הודות לפשע של עמרי שרון. מדינת ישראל רק אומרת שהיא לא אוהבת שחיתות. הציבור רק טוען שהשחיתות מפריעה לו. אם אחרי כל אלה - שחיתות בריש גלי, גזלת כספי ציבור בריש גלי על-ידי פושעים, המפלגה הזאת ממשיכה לעלות בסקרים, אין לנו אלא להסיק שהציבור בישראל רוצה שהמנהיג שלו יהיה מושחת. אחרת, הוא כבר מזמן היה שולח אותו הביתה. תודה רבה.

היו"ר נסים דהן:

תודה. הממשלה לא מגיבה. אנחנו נעבור ישר להצבעה. יש הצעות אחרות.

אורי אריאל (האיחוד הלאומי - ישראל ביתנו):

מי משיב בשם הממשלה?

היו"ר נסים דהן:

יש לנו הצעות אחרות של חברת הכנסת פולישוק-בלוך ושל חבר הכנסת דהאמשה.

מל פולישוק-בלוך (שינוי):

אדוני היושב-ראש, חברי חברי הכנסת, אני מודה לחברי אלדד שהעלה את הנושא לסדר-היום של המליאה. אני רואה שמכיוון שאין שר שמשיב, על-פי חוקי הכנסת שלנו, כי הרי איך אנחנו רוצים, חבר הכנסת אלדד, ששר יבוא וישיב על אשמה כל כך דמיונית? לא נראה לכם שזה דמיוני שחבר כנסת שכבר הורשע יושב בבית-המחוקקים?

אריה אלדד (האיחוד הלאומי - ישראל ביתנו):

לא יעלה על הדעת.

מל פולישוק-בלוך (שינוי):

זה נראה לי ממש דמיוני, ועל דבר דמיוני אי-אפשר להשיב, ולכן אין כאן שרים שעונים. ברשותכם, על-פי התקנון מותר לי להגיב, כי אין ממשלה.

היו"ר נסים דהן:

אולי בקדנציה הבאה.

מל פולישוק-בלוך (שינוי):

לקראת סוף הנאום שלי אומר את זה, כי יש לי שאלה גדולה ואני מצטרפת לשאלתו הגדולה של חבר הכנסת אלדד.

אני רוצה להתייחס לבן היקר שהוא חבר כנסת ולאירועים של היום, וברור לי שראש הממשלה מרגיש חמימות בקרב מי שיש לו בעיות עם החוק, נגיד את זה בצורה עדינה, לא כמו חבר הכנסת שלגי, כי אני טיפוס עדין. למי שהחוק מפריע, יש לו דרך מסוימת. אצלו החוק הוא המלצה. אם זה נוח – מקיימים, לא נוח – לא מוכרחים. אני לא מדברת על ערכים, זה סיפור בפני עצמו. חוקים.

אז ראש הממשלה מחבק את הבן שלו, ואני מתכוונת לבן הפוליטיקאי, לא לבן שהוא איש פרטי, שעליו אנו לא מדברים עכשיו, שיהיה ברור. ומכיוון שראש הממשלה אוהב חיבוקים וחמימות, אז היום שמענו שהוא מחבק עוד מישהו, גם כן, אחד שהחוק הוא המלצה בשבילו, השר צחי הנגבי – שר לשעבר לאיכות הסביבה. במשטרה הוא כבר לא, ואנו יודעים למה.

לכן, כבוד היושב-ראש וחברי, אני מבקשת להעביר את הנושא הזה לדיון בוועדה לביקורת המדינה, כי שם אנו מנסים לנקות כל יום את האורווה הזאת. שם זה המקום שבו עוסקים יום-יום בשחיתות השלטונית, באותם מינויים שלא צריכים להיות, במי שעוברים על החוק.

במשפט אחד אני מוכרחה לומר להערה שלך – אולי אני באמת אופיע פה כשרה פעם; אני לא מבינה את התקשורת ואת הציבור. אנו רואים מדי יום את הרמיסה הזאת, הכל-כך נוראית, של חוק במדינת ישראל. למה אתם מרחמים עליהם? למה אתם מחפים עליהם? למה אתם מסייעים להם? שרון הוא איש שלא צריך להיות במקום שבו הוא נמצא – לא הוא ולא חבריו האחרים שגורמים פה כל יום לשחיתות שלטונית. תודה.

היו"ר נסים דהן:

תודה. חבר הכנסת דהאמשה.

עבד-אלמאלכ דהאמשה (רע"ם):

כבוד היושב-ראש, חברי חברי הכנסת, הנושא טעון דיו, אבל מה שיותר כואב, שפעם אנשים התביישו לעמוד במצבים כאלה. פעם, כשנחקר שר או נחשד בשחיתות או בשוחד או בדברים כאלה, הוא הלך והתאבד לפני שהביאו אותו למשטרה ולבית-משפט, אך כנראה גם הבושה הזאת נגמרה.

אני חושב שהדברים הרבה יותר רחבים מאשר נראה לעין. כעשרה שרים נחקרים רק בשנה הזאת, בתקופה האחרונה, במשטרה, ונגד חלקם יש המלצות להגיש כתבי-אישום, נגד חלקם הוגשו כתבי-אישום, והורשעו גם חברי כנסת, ואני חושב שהעניין מחייב התייחסות.

אבל מה נעשה, הציבור בוחר באותם מושחתים ונותן להם את הגיבוי הגדול ביותר, וכאן, כנראה, יש משהו הרבה יותר עמוק שיש לחקור אותו, ולא רק את הדברים שמעל השטח. תודה.

היו"ר נסים דהן:

תודה.

אנו עוברים להצבעה. יש לנו הצעה לדיון במליאה והצעה להעביר לוועדת ביקורת המדינה. בעד – לוועדה, נגד – להסיר.

הצבעה מס' 15

בעד ההצעה להעביר את הנושא לוועדה – 6
בעד ההצעה שלא לכלול את הנושא בסדר-היום - אין
נמנעים – אין
ההצעה להעביר את הנושא לוועדה לענייני ביקורת המדינה נתקבלה.


היו"ר נסים דהן:

בעד – 6, נגד – אין, נמנעים – אין. הנושא יידון בוועדה לענייני ביקורת המדינה בימים הקרובים, אני מקווה.


הצעה לסדר-היום
מחמוד עזאם - עצור ללא הגבלת זמן על לא עוול בכפו

היו"ר נסים דהן:

אנו ממשיכים בסדר-היום. חבר הכנסת עבד-אלמאלכ דהאמשה יעלה ויבוא ויציע את ההצעה לסדר-היום מס' 7713 בנושא: מחמוד עזאם – עצור ללא הגבלת זמן על לא עוול בכפו. אני מבין שזה לא עזאם עזאם המפורסם.

עבד-אלמאלכ דהאמשה (רע"ם):

לא.

אדוני היושב-ראש, חברי הכנסת, מדובר באדם שיכול היה לחיות ככל אדם. הוא תושב סילת אל-חארת'יה שבצפון הגדה המערבית. הוא, כמו הרבה תושבי השטחים, יצא בשנת 1979 לסעודיה ללימודים. הוא נולד בכפר, יש לו משפחה, אשה, ילדים. הוא נטוע בכפר הזה. תושבי השטחים, כשהם יוצאים לחו"ל, הם חייבים לחדש – הופכים כאילו לתושבים זמניים, אם הם לא חוזרים בתוך חמש שנים. נדמה לי שזאת היתה התקופה הקצובה אז. הם כאילו היגרו, והם מאבדים את זכותם לחזור לשטחים, לחזור לכפרם ולמולדתם. ואכן, זה מה שקרה למר עזאם.

לאחר שש שנות לימודים בסעודיה הוא קיבל שם תואר ראשון וחשב להמשיך את הלימודים וגם לעבוד, והוא עבר לפקיסטן, וכאשר סוף-סוף, ב-1991, הוא רצה לחזור ארצה, אמרו לו במעברים בגשר: אדוני, אין לך זכות לחזור; לא חזרת בתוך התקופה הקצובה, לא חידשת את רשיון הקבע - כי הוא לא תושב, לא אזרח, הוא מי שצריך לחדש את רשיונו כדי לחיות בכפרו, במולדתו, וכך נמנע ממנו לחזור.

סוף-סוף, בראשית אוקטובר 1997 האיש חזר, הפעם כתייר, כשוהה זמני, בצורה כלשהי קיבל רשות לחזור לכפרו, ואכן הוא חזר, ישב בתוך ביתו עם משפחתו שלושה שבועות, והנה מתדפקים על דלתו כוחות הביטחון ועוצרים אותו ב-29 באוקטובר 1997. כבר עשר שנים, אנו בשנה העשירית אם לא ה-11, הוא יושב בכלא.

אגב, האיש לא פשע, לא הוגש נגדו כתב-אישום, לא נמצא שהוא חיבל בסדרי עולם או סיכן משהו או עבר עבירה, גם לא התכוונו מעולם להגיש נגדו כתב-אישום. מייד בראשית מעצרו אמרו לו: אדוני, איבדת את זכותך לשבת בכפרך, בביתך, במשפחתך, במדינה הזאת, בשטחים האלה, ולכן דינך להיות מגורש. האיש בהתחלה, כמו כל אדם, לא רצה להיות מגורש. מי רוצה להיות מגורש? והוא נלחם. פעם הצלב האדום עזר, פעם עורך-דין עזר, פעם הגיע לבג"ץ, ובסוף, בצר לו, לאחר שעברו שנים רבות, הוא הסכים להיות מגורש.

יש פתגם בערבית - הוא הסכים למר גורלו, אך הגורל המר הזה דחה אותו, אין מדינה שתקבל אותו. בירדן אמרו לו: אתה פלסטיני, פלסטיני דינו להיות בפלסטין, בשטחים הכבושים בגדה המערבית, בכפר מולדתך, איך נקבל אותך אלינו? שום מדינה אחרת לא היתה מוכנה לקבל אותו, ובינתיים השנים עוברות, והאיש נמק בכלא ואין מושיע ואין מציל. דברים חשובים, חבר הכנסת שלגי, קרו מאז.

אילן שלגי (שינוי):

אני היחיד פה פרט ליושב-ראש ולדובר.

עבד-אלמאלכ דהאמשה (רע"ם):

כן, אז אני פונה אליך, גם למצפונך, אני מאמין שכאדם וכעורך-דין וכליברל, הדברים חייבים לגעת גם בך.

האיש הזה ממשיך לשבת בכלא ואומר: מה אעשה? לכפרי ולמולדתי לא נותנים לי לחזור, שום מדינה לא מוכנה לקבל אותי, אני חייב לשבת בכלא ללא מועד שנקבע, ללא הגבלת זמן, עד מתי?

ואני שואל בשמו: הרי ישראל יצאה מעזה, התנתקה מעזה, אין לישראל עכשיו מה לעשות בעזה, ואני לא רוצה לומר שכמותו בסילת אל-חארת'יה יושבים ובשכם יושבים, הרי לא צדיקים גמורים יושבים בשטחים שם. נגיד שהוא שונא ישראל, או אפילו מסוכן לביטחון ישראל – לא חסרים שונאים ומסוכנים שיושבים גם בכפר מולדתו, גם בשטחים שנקראים גדה מערבית וגם בעזה עצמה. עכשיו המצב של עזה שונה, ומדינת ישראל אומרת שאין לה שום נגיעה במחוז הזה, הוא כבר לא שטח כבוש, אין למדינת ישראל שום נגיעה לעזה, חוץ מהניסיון למנוע את כניסתם של פלסטינים מסוימים לשם.

יש איזה הסכם בין-לאומי שקובע שבצורה זאת או אחרת ישראל חייבת להיות מעודכנת, מי נכנס ומי לא נכנס, ויש לה גם איזו עמדה לגבי הנכנסים האלה, אם הם עוד לא נכנסו. אנו יודעים שהרבה אנשים כבר נכנסו לעזה, בכלל זה אנשים שהם מסוכנים פי-אלף ממחמוד עזאם, ואף אנשים שהם מבוקשים על-ידי שירותי הביטחון בישראל, והם יושבים שם, חסינים, מדינת ישראל אפילו לא מתכוונת לעצור אותם. ישראל שחררה למעשה את כל העזתים שלא נשפטו על-פי כתב-אישום, שלא יושבים בישראל על-פי גזר-דין של בית-משפט מוסמך כאשר יצאה מעזה, להוציא שניים.

שני האנשים האלה מוחזקים אפילו לא במעצר מינהלי, חבר הכנסת שלגי, אדוני היושב-ראש, אלא על-פי חוקו של דיראני. אתם זוכרים? זה חוק שחוקקנו פה כאשר בג"ץ אמר שאי-אפשר להחזיק אדם על תקן של בן-ערובה. אז כדי להחליף אותו חוקקו את חוק דיראני, הגדירו את האדם אויב המדינה, ולכן מותר להחזיק אותו. שני עזתים יחידים מוחזקים על-פי החוק הזה, מחמוד עזאם איננו מוחזק אפילו על-פי החוק הזה.

אני שואל, אדוני היושב-ראש, זה שהממשלה איננה - אנחנו רגילים לזה שהממשלה איננה מתייחסת, אנחנו יודעים שהממשלה עסוקה בבעיות שלה, אנחנו יודעים את זה, אבל נדמה לי שיש מינימום של התחייבות, יש משקל לבית הזה שמחייב את הממשלה לבוא, להתייצב בפני חברי הכנסת ולענות על ההצעה שלהם. הצעה רגילה, הצעה רצינית, לפי תקנון הכנסת בסדר-יומו של הבית, היא הרבה יותר כבדה מהצעה דחופה, משאילתא או מדברים אחרים, והיא איננה זוכה לשום מענה ולשום התייחסות. על שאילתא יכולנו לקבל מענה בכתב לפחות, או מענה של השר מעל דוכן הכנסת, אבל בהצעה רגילה הזלזול המחפיר הזה איננו יכול להתקבל.

אני מתקומם נגד הגישה הזאת, אני חושב שכולנו, גם כבית, גם כחברי הכנסת, גם כאנשי חוק, חייבים להתקומם נגד העניין הזה. התלבטתי, אדוני היושב-ראש, מה אני יכול לבקש בעניין הזה: להעביר את זה לוועדה, להעביר את זה למליאה - - -

היו"ר נסים דהן:

אתה לא יכול לבקש ועדה, אתה יכול לבקש רק דיון במליאה.

עבד-אלמאלכ דהאמשה (רע"ם):

החלטתי שאבקש להעביר את זה לוועדת החוקה, חוק ומשפט. אני מקווה, ואני חושב שהוועדה הזאת יכולה להתייחס לנושא, ואני מקווה שהיא תתייחס אליו עוד לפני הפגרה, לפני הבחירות, בתוך שבוע-שבועיים.

אני מפנה את דברי עכשיו ליושב-ראש הוועדה. זהו כתם מצפוני כבד. ראוי שהוועדה תברר את העניין של האסיר ותמצא פתרון, תתייחס גם לשאלה איך אדם יושב עשר שנים בכלא לא כמואשם, לא בצו מעצר מינהלי, לא כאויב מדינה, לא בשום הגדרה חוקית, אלא על סמך זה שרוצים לגרש אותו ולא מוצאים איך לעשות את זה. תודה רבה.

היו"ר נסים דהן:

תודה, אדוני. אין תשובת ממשלה. אנחנו נצביע - מי בעד, מי נגד.

עבד-אלמאלכ דהאמשה (רע"ם):

אני מבקש ועדה.

היו"ר נסים דהן:

אתה לא יכול לבקש ועדה, מישהו אחר היה צריך לבקש. חבר הכנסת שלגי, אם אתה רוצה שזה יידון בוועדה, אז תבקש ועדה. הצעה אחרת לחבר הכנסת שלגי.

אילן שלגי (שינוי):

אדוני היושב-ראש, חבר הכנסת דהאמשה, אני מסכים ומצטרף למחאתו של חבר הכנסת דהאמשה על כך שהממשלה אינה נוכחת כאן. זאת אותה ממשלה שרוב שריה גם אינם משיבים על שאילתות בכלל או אינם משיבים במועד. הגשתי בעניין הזה הצעה לשינוי התקנון, כדי שהכנסת תוכל להטיל סנקציות על שרים שאינם משיבים על שאילתות או בוחרים על אילו שאילתות להשיב ועל אילו לא.

על כל פנים, כדי לסייע לחבר הכנסת דהאמשה, שמעוניין שהצעתו תגיע לוועדה, אני מציע שההצעה לסדר-היום אומנם תידון בוועדה.

היו"ר נסים דהן:

תודה.

אנחנו נצביע. בעד זה ועדה, נגד זה להסיר מסדר-היום. ועדת החוץ והביטחון.

עבד-אלמאלכ דהאמשה (רע"ם):

ועדת החוקה, חוק ומשפט.

היו"ר נסים דהן:

בבקשה, אדוני, אין לי התנגדות. אני חושב שזה מתאים לוועדת החוץ והביטחון, אבל מה שאתה רוצה, אדוני.

הצבעה מס' 17

בעד ההצעה להעביר את הנושא לוועדה – 3
נגד – אין
נמנעים – אין
ההצעה להעביר את הנושא לוועדת החוקה, חוק ומשפט נתקבלה.

היו"ר נסים דהן:

בעד - 3, אין מתנגדים, אין נמנעים. הנושא יידון בוועדת החוקה, חוק ומשפט.


מסמכים שהונחו על שולחן הכנסת

היו"ר נסים דהן:

הודעה לסגנית מזכיר הכנסת.

סגנית מזכיר הכנסת ירדנה מלר-הורוביץ:

ברשות יושב-ראש הישיבה, הנני מתכבדת להודיע, כי הונחו היום על שולחן הכנסת –

לקריאה ראשונה, מטעם חברי הכנסת: הצעת חוק מעונות-יום שיקומיים (תיקון מס' 3) (תנאים לזכאות למעון-יום שיקומי), התשס"ו-2005; הצעת חוק ההגבלים העסקיים (תיקון מס' 9) (מניעת התנהגות שאיננה תחרותית על-ידי קבוצות ריכוז), התשס"ו-2005; הצעת חוק יום חינוך ארוך ולימודי העשרה (תיקון מס' 5) (תחולה על מוסד חינוך מוכר שאינו רשמי), התשס"ו-2005; וכן הצעת חוק המקרקעין (תיקון מס' 27) (תאורה בשבת ובמועד), התשס"ו-2005. תודה.

היו"ר נסים דהן:

תודה לסגנית המזכיר.

חברי חברי הכנסת, תם סדר-היום. ישיבת הכנסת הבאה תתקיים, אם ירצה השם, ביום שני, י"א בכסלו התשס"ו, 12 בדצמבר 2005 למניינם, בשעה 16:00. ישיבה זו נעולה.

הישיבה ננעלה בשעה  14:45.



