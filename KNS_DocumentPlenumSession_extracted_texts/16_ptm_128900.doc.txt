תוכן העניינים
שאילתות בעל-פה	5
311. רישום מפוני גוש-קטיף בספר הבוחרים	5
אריה אלדד (האיחוד הלאומי - ישראל ביתנו):	5
סגנית שר הפנים רוחמה אברהם:	5
אריה אלדד (האיחוד הלאומי - ישראל ביתנו):	6
עבד-אלמאלכ דהאמשה (רע"ם):	6
סגנית שר הפנים רוחמה אברהם:	6
310. חובות צה"ל לרשויות המקומיות	7
חמי דורון (שינוי):	7
סגן שר הביטחון זאב בוים:	7
חמי דורון (שינוי):	8
יעקב מרגי (ש"ס):	8
אורי אריאל (האיחוד הלאומי - ישראל ביתנו):	9
סגן שר הביטחון זאב בוים:	9
309. רכש תחמושת מארצות-הברית	10
אפרים סנה (העבודה - מימד - עם אחד):	10
סגן שר הביטחון זאב בוים:	10
אפרים סנה (העבודה - מימד - עם אחד):	11
סגן שר הביטחון זאב בוים:	13
303.  תגמולים לאלמנות צה"ל	14
אילן שלגי (שינוי):	14
שר האוצר אהוד אולמרט:	14
אילן שלגי (שינוי):	14
אורי אריאל (האיחוד הלאומי - ישראל ביתנו):	15
משה גפני (דגל התורה):	15
שר האוצר אהוד אולמרט:	16
הצעת חוק עבודת נשים (תיקון  מס' 30), התשס"ו-2005	18
חיים כץ (יו"ר ועדת העבודה, הרווחה והבריאות):	18
אורי אריאל (האיחוד הלאומי - ישראל ביתנו):	20
הצעה לסדר-היום	20
מצוקתם של ניצולי השואה	20
יורי שטרן (האיחוד הלאומי - ישראל ביתנו):	20
שר האוצר אהוד אולמרט:	22
שמואל הלפרט (אגודת ישראל - יהדות התורה והשבת):	24
הצעה לסדר-היום	25
חמישים-ושמונה שנה להחלטת האו"ם מיום 29 בנובמבר 1947	25
אילן שלגי (שינוי):	25
שר התחבורה מאיר שטרית:	27
עבד-אלמאלכ דהאמשה (רע"ם):	29
צבי הנדל (האיחוד הלאומי - ישראל ביתנו):	29
הצעה לסדר-היום	30
מצבן הקשה של המועצות הדתיות	30
מאיר פרוש (אגודת ישראל - יהדות התורה והשבת):	30
שר התחבורה מאיר שטרית:	32
נסים זאב (ש"ס):	33
הצעות לסדר-היום	34
כריתת עצי זית בכפר סאלם	34
ג'מאל זחאלקה (בל"ד):	34
עסאם מח'ול (חד"ש-תע"ל):	35
עבד-אלמאלכ דהאמשה (רע"ם):	36
אבשלום וילן (מרצ-יחד):	37
סגן השר לביטחון פנים יעקב אדרי:	38
צבי הנדל (האיחוד הלאומי - ישראל ביתנו):	40
נסים זאב (ש"ס):	41
טלב אלסאנע (רע"ם):	41
בנימין אלון (האיחוד הלאומי - ישראל ביתנו):	42
הצעות לסדר-היום	43
אי-יישום דוח טליה ששון בעניין המאחזים	43
אחמד טיבי (חד"ש-תע"ל):	43
ואסל טאהא (בל"ד):	45
זהבה גלאון (מרצ-יחד):	46
אופיר פינס-פז (העבודה - מימד - עם אחד):	46
צבי הנדל (האיחוד הלאומי - ישראל ביתנו):	48
סגן שר הביטחון זאב בוים:	50
סגן שר הביטחון זאב בוים:	56
עסאם מח'ול (חד"ש-תע"ל):	58
הצעה לסדר-היום	58
אי-יישום המלצות משנת 2003 לשיפור הטיפול בקרינה לחולי סרטן	58
דוד אזולאי (ש"ס):	58
שר הבריאות דני נוה:	60
הצעות לסדר-היום	62
נתוני בחינות הבגרות של שנת הלימודים תשס"ה	62
זבולון אורלב (מפד"ל):	62
בנימין אלון (האיחוד הלאומי - ישראל ביתנו):	64
מאיר פרוש (אגודת ישראל - יהדות התורה והשבת):	64
משולם נהרי (ש"ס):	65
סגן שרת החינוך, התרבות והספורט מגלי והבה:	66
ג'מאל זחאלקה (בל"ד):	68
הצעה לסדר-היום	68
אי-קיום בחירות למינהלים הקהילתיים בשכונות החרדיות בירושלים	68
שלמה בניזרי (ש"ס):	68
שלמה בניזרי (ש"ס):	70
סגן שרת החינוך, התרבות והספורט מגלי והבה:	71
נסים זאב (ש"ס):	71
הצעה לסדר-היום	72
חשד להתערבות פוליטית במינויים ברבנות של המשטרה	72
שאול יהלום (מפד"ל):	72
סגן השר לביטחון פנים יעקב אדרי:	72
סגן השר לביטחון פנים יעקב אדרי:	74
הצעה לסדר-היום אבטחת גני-הילדים ובתי-הספר	75
גילה פינקלשטיין (מפד"ל):	75
סגנית שר הפנים רוחמה אברהם:	76
הצעה לסדר-היום	77
מדיניות הבנייה ושימור השטחים הפתוחים בישראל – תוכנית מיתאר ארצית 35	77
עסאם מח'ול (חד"ש-תע"ל):	78
סגנית שר הפנים רוחמה אברהם:	80
סגנית שר הפנים רוחמה אברהם:	80
גאלב מג'אדלה (העבודה - מימד - עם אחד):	87
מסמכים שהונחו על שולחן הכנסת	88
סגן מזכיר הכנסת דוד לב:	88
הצעה לסדר-היום	89
אישור תוכנית מיתאר ארצית 31	89
טלב אלסאנע (רע"ם):	89
סגנית שר הפנים רוחמה אברהם:	94
עסאם מח'ול (חד"ש-תע"ל):	96
הצעה לסדר-היום	97
דוח המרכז הערבי למחקר חברתי יישומי, מד"ה,  על מצב השלטון המקומי הערבי	97
ג'מאל זחאלקה (בל"ד):	97
סגנית שר הפנים רוחמה אברהם:	99
הצעת חוק ביטוח בריאות ממלכתי (תיקון מס' 34)  (סמכות נציב קבילות הציבור), התשס"ו-2005	102
אריה אלדד (האיחוד הלאומי - ישראל ביתנו):	103
מל פולישוק-בלוך (שינוי):	103


עדכון אחרון: 11/06/06



חוברת ה'
ישיבה רצ"ו


הישיבה המאתיים-ותשעים-ושש של הכנסת השש-עשרה
יום רביעי, כ"ח בחשוון התשס"ו (30 בנובמבר 2005)
ירושלים, הכנסת, שעה 11:00




שאילתות בעל-פה

היו"ר יולי-יואל אדלשטיין:

חברי הכנסת, היום, כ"ח חשוון התשס"ו, 30 בנובמבר 2005, אני מתכבד לפתוח את ישיבת הכנסת.

אנחנו פותחים בשאילתות בעל-פה. סגנית שר הפנים תשיב על שאילתא בעל-פה מס' 311 מאת חבר הכנסת אריה אלדד. חבר הכנסת אלדד, נא להיצמד לנוסח השאילתא הכתובה.

311. רישום מפוני גוש-קטיף בספר הבוחרים

אריה אלדד (האיחוד הלאומי - ישראל ביתנו):

גברתי סגנית השר, אדוני היושב-ראש, חברי חברי הכנסת, נודע לי כי בשל ההתנתקות נוצר מצב שבו מפוני גוש-קטיף אינם רשומים בספר הבוחרים ולא יוכלו להצביע בבחירות הקרבות.

רצוני לשאול:

1. האם הידיעה נכונה?

2. אם כן - מה ייעשה כדי שאזרחים אלו יוכלו להצביע ביום הבחירות?

סגנית שר הפנים רוחמה אברהם:

בוקר טוב, אדוני היושב-ראש. 1-2. בתשובה על שאלתך, שאלה חשובה מאוד, אני עונה כך: הידיעה כי מפוני גוש-קטיף אינם רשומים בספר הבוחרים ולא יוכלו להצביע בבחירות אינה נכונה. מפוני הגוש אכן רשומים בספר הבוחרים, אך עקב שינוי כתובתם התעוררה בעיה בשיוכם לקלפי הקרובה למקום מגוריהם העכשווי. חשוב להדגיש, ואני אומרת את זה בפה מלא, זכותם הבסיסית כאזרחי ישראל הדמוקרטית להצביע בבחירות איננה מוטלת בספק.

מסיבות אידיאולוגיות או פרקטיות החליטו חלק ממפוני הגוש שלא להודיע למשרד הפנים על כתובתם החדשה. נוצר מצב שבו אזרח אשר התגורר בגוש עד הפינוי וכתובתו ברישומים נותרה כפי שהיא, אינו יכול להצביע בקלפי הקרובה למקום מגוריו החדש. משרד הפנים ער לבעיה החדשה שנוצרה ופועל לתקנה.

הממונה על הבחירות במשרד פועל בימים אלה, בשיתוף ועדת החוקה של הכנסת, על מנת לחוקק הוראת שעה שתאפשר לאזרחים מפוני גוש-קטיף להצביע בכל חלקי הארץ. לצורך העניין, בכוונת המשרד להשתמש בקלפיות מיוחדות המוגדרות "קלפיות נגישות למוגבלי ניידות". החוק מתיר לכל אזרח להצביע בקלפיות אלו, כ-1,200 במספר, שיחולקו בכל רחבי הארץ, ללא קשר למקום מגוריו.

המשרד עומד על כך שיימצא פתרון לבעיה הטכנית עד למועד הבחירות, אם בחקיקה ואם בדרך אחרת. כמו כן, אני מדגישה שמינהל האוכלוסין יצא בימים הקרובים בקריאה מיוחדת,  הן בתקשורת הכתובה והן בתקשורת האלקטרונית, שתושבי גוש-קטיף יעדכנו את כתובתם, גם אם היא זמנית, ובכך יתאפשר שילובם בקלפיות הקרובות למקום מגוריהם על-פי הכתובת שתעודכן.

עם זאת, על-פי חקיקת הוראת שעה, תתאפשר לתושבי גוש-קטיף לשעבר להצביע בקלפיות מיוחדות בכל רשות ובכך לממש את זכותם הדמוקרטית לבחור. במשרד הפנים ייפתח  באמצע דצמבר מרכז מידע שייתן הכוונה לציבור הרחב בנושאים השונים הקשורים לבחירות.

היו"ר יולי-יואל אדלשטיין:

אני מודה לסגנית השר. שאלה נוספת לחבר הכנסת אריה אלדד, ואחריו - לחבר הכנסת דהאמשה.

אריה אלדד (האיחוד הלאומי - ישראל ביתנו):

גברתי, העניין של הכתובת הוא לא טריוויאלי, משום שאדם שגר במלון אין לו כתובת. זה לא שהם מסרבים מטעמים אידיאולוגיים. מאות משפחות גרות בבית-מלון, אבל המלון איננו כתובתם ואין להם כתובת. זה לא שהם מסרבים להודיע על כתובתם, פשוט אין להם.

החלק הציני בהודעה של משרד הפנים הוא ממש בלתי נסבל. מה זה מוגבלי ניידות? האנשים האלה היו קבועים במקומם, מי שהפכה אותם לניידים, לפליטים, זאת ממשלת ישראל, ועכשיו קוראים להם מוגבלי ניידות? אני מציע שלפחות בעניין הזה לא יהפכו אותם לנכים, אלא יאפשרו להם להצביע כמו ששוטרים וחיילים מצביעים במדינת ישראל.

היו"ר יולי-יואל אדלשטיין:

גברתי סגנית השר, יש שאלות נוספות, תעני לכולם יחד. חבר הכנסת דהאמשה, בבקשה.

עבד-אלמאלכ דהאמשה (רע"ם):

כבוד היושב-ראש, גברתי סגנית השר, אנחנו יודעים שכל השנים היו בעיות בקשר לאפשרות של הצבעת הפזורה, בנגב במיוחד. האנשים האלה הם לא עקורים, ובעזרת השם אף פעם לא יהיו עקורים, אף שיש מי שרוצה לעקור אותם. הם אזרחים, הם לא חטאו שום חטא, לא קרה שום שינוי במצבם, אבל עד היום חלקם הגדול חייבים לרוץ 100-150 קילומטרים לפעמים כדי להגיע לקלפי, ועל-פי רוב הם מוותרים על התענוג הזה. הם לא יכולים להגיע ולהצביע.

מה יעשה משרדך כדי שהבעיה הזאת אכן תיפתר והאזרחים האלה יוכלו למלא את זכותם, גם את חובתם, לדעתי, להשתתף בבחירות? תודה.

היו"ר יולי-יואל אדלשטיין:

תודה. סגנית השר, בבקשה.

סגנית שר הפנים רוחמה אברהם:

אינני רוצה להיכנס, אדוני היושב-ראש, לפולמוסים ציניים ולהגדרות כאלה ואחרות, כפי שחלק מחברי חברי הכנסת עושים. משרד הפנים, אנחנו, ערים לבעיה הזאת של העדר כתובת. בראש ובראשונה, אותם תושבים אכן רשומים בספר הבוחרים. אף אחד, חבר הכנסת אלדד, לא מחק אותם, הם אכן רשומים. אשר לבעיה הטכנית שנוצרה, וזה אומר כתובת, אני סבורה שנתנו פתרון הולם. אם זאת כתובתם בימים הקרובים, גם עם עצם בחירתם להתגורר במלון ככתובת זמנית לחלוטין, הם יוכלו להצביע ולממש את זכותם בקלפי הקרובה. מעבר לזה, אנחנו מאפשרים דברים נוספים על מנת להקל על אותו ציבור, שכרגע נמצא בבעיה. אני אומרת לך, כל אזרח אשר ימצא לנכון לממש את זכותו הדמוקרטית, יוכל לממש אותה.

אשר לסוגיה שהעלית, חבר הכנסת דהאמשה, אני לא יכולה לענות לך כרגע. אשמח אם תגיש שאילתא כתובה, אבדוק את העניין הזה, ואז אוכל להשיב לאדוני ביתר רצינות. תודה.

היו"ר יולי-יואל אדלשטיין:

תודה, גברתי סגנית השר. עד כאן השאילתות לסגנית שר הפנים, חברת הכנסת רוחמה אברהם. אנחנו עוברים לשאילתות לשר הביטחון. המשיב הוא סגן שר הביטחון, חבר הכנסת בוים. בבקשה, אדוני. נפתח בשאילתא של חבר הכנסת חמי דורון, שמספרה 310. חבר הכנסת דורון, נא לקרוא את השאילתא.

310. חובות צה"ל לרשויות המקומיות

חמי דורון (שינוי):

אדוני היושב-ראש, אדוני סגן השר, פורסם כי צה"ל חייב מיליוני שקלים לרשויות המקומיות בגין ארנונה, וכי הוא אינו נותן אפשרות להיכנס לבסיסים ולהעריך את גובה הארנונה.

ברצוני לשאול:

1. האם אתם מסכימים על הנתונים כפי שפורסמו לגבי גובה החובות?

2. מדוע לא מצאו פתרונות הולמים והסדירו את העניין במשך שנים?

3. מה מתכוון משרדך לעשות בנדון?

היו"ר יולי-יואל אדלשטיין:

תודה לחבר הכנסת דורון. סגן שר הביטחון, בבקשה.

סגן שר הביטחון זאב בוים:

1-3. אדוני היושב-ראש, חבר הכנסת חמי דורון, משרד הביטחון משלם ארנונה לרשויות על-פי חוק. היקף התשלום עומד על כ-300 מיליון שקלים בשנה.

מדי פעם מועלות דרישות מצד רשויות להעלאת תשלומי הארנונה על מנת להגדיל את תקציב הרשויות. לעניין זה נציין כי לא נכון להציג כל דרישה כזאת כ"חוב", ולראיה, בשנת 2004 הגישו רשויות שונות תביעות בהיקף של כ-470 מיליון שקל, שכולן נסגרו בסופו של דבר במשא-ומתן עם הרשויות על היקפים קטנים בהרבה. בממוצע, הסכום שנקבע בפשרה עומד על 10%-20% מגובה התביעה המקורית, מה שמבטא בעצם את העובדה שהרשויות דורשות דרישות מוגזמות או מנופחות אך ורק לצורכי משא-ומתן מול משרד הביטחון.

לעניין המדידות בשטחי הבסיסים הצבאיים - משרד הביטחון וצה"ל מבצעים מדידות של המבנים במחנות לצורכי ארנונה באמצעות מודדים מוסמכים ו/או באמצעים טכנולוגיים מתקדמים, והממצאים האלה מדוּוחים לרשויות. בדרך כלל לא ניתן להכניס מודדים למחנות עקב בעיות ביטחון שדה ומשיקולים ביטחוניים נוספים. עם זאת, משרד הביטחון מפעיל שיקול דעת ובמקומות מסוימים הוא מאפשר כניסה של מודדים למחנות.

היו"ר יולי-יואל אדלשטיין:

האם יש שאלה נוספת? חבר הכנסת דורון, בבקשה. אחריו - חברי הכנסת יעקב מרגי ואורי אריאל. עד כאן שאלות נוספות.

חמי דורון (שינוי):

אדוני סגן השר, אתה עצמך אמרת שמשרד הביטחון מנהל משאים-ומתנים עם הרשויות המקומיות; דע לך שהאזרח הרגיל לא יכול לנהל משאים-ומתנים עם הרשויות המקומיות על גובה הארנונה שלו - זו הנקודה הראשונה. יש פה פריווילגיה גדולה מאוד, וזה לא פלא שהרשויות המקומיות נמצאות במצב שהן נמצאות, כאשר הן לא מקבלות ממשרדי הממשלה את מה שמגיע להן.

אגיד לך יותר מזה, על בסיס טענתך שהארנונה שולמה. לפני כשנה ומחצה הייתי בסיור של ועדת החוץ והביטחון במיפקדת חיל הים בחיפה, והוצגה בפנינו התמונה התקציבית שלהם. בין היתר, צדה עיני את השורה של תשלום x כסף עבור ארנונה על מתקני חיל הים בנמל חיפה. שאלתי את מר מצנע, מי שהיה חבר הכנסת ובעבר ראש עיריית חיפה: חבר הכנסת מצנע, האם אתה קיבלת אי-פעם תשלום ארנונה ממשרד הביטחון עבור חיפה? והוא אמר לי: לא. זה סכום של 2 מיליוני שקלים בערך שמשרד הביטחון מצד אחד מחייב את חיל הים, ומצד שני, נראה שהוא עושה עם הכסף דברים אחרים. עובדתית, אמר מצנע, כמי שהיה ראש העירייה, הוא לא קיבל. אני יודע את הדברים מעוד ראשי רשויות שבתחומן נמצאים בסיסים.

בנושא המדינה, אני - - -


היו"ר יולי-יואל אדלשטיין:

חבר הכנסת דורון, זו אמורה היתה להיות שאלה נוספת ולא נאום.

יעקב מרגי (ש"ס):

מה זה?

חמי דורון (שינוי):

אדוני היושב-ראש, אשים סימן שאלה בסוף דברי, וזו תהיה שאלה.

היו"ר יולי-יואל אדלשטיין:

כן, אבל עדיין דבריך צריכים להיות קצרים.

חמי דורון (שינוי):

אני מבקש, כי זה דבר שנמשך הרבה מאוד שנים, וכל פעם מתחמקים, ומשרד הביטחון והצבא מתחמקים מתשלום הארנונה האמיתית שבה הם חייבים. לא יכול להיות שמסיבות ביטחון לא יהיה אפשר למדוד את המבנים בבסיסים, אבל באותה נשימה, כדי לנקות את הבסיסים, אתם מכניסים פלסטינים. זה לא עולה בדעתי.

היו"ר יולי-יואל אדלשטיין:

חבר הכנסת יעקב מרגי, בבקשה. אחריו - חבר הכנסת אורי אריאל.

יעקב מרגי (ש"ס):

אדוני היושב-ראש, מכובדי סגן השר, מעניין לעניין באותו עניין. הייתי רוצה לנצל את ההזדמנות לשאול את כבוד סגן השר: האם יש התקדמות בתוכנית עיר הבה"דים בנגב?

היו"ר יולי-יואל אדלשטיין:

חבר הכנסת אורי אריאל, בבקשה.

אורי אריאל (האיחוד הלאומי - ישראל ביתנו):

אדוני היושב-ראש, חברי חברי הכנסת, אדוני סגן שר הביטחון, מדוע מפלה מערכת הביטחון את כל הרשויות ביש"ע לעומת שאר הרשויות במדינת ישראל? האם אין בסיסים ביהודה ושומרון? האם אי-אפשר למדוד אותם? האם לא מפנים שם זבל, או מה? תודה.

היו"ר יולי-יואל אדלשטיין:

תודה. סגן השר ישיב.

סגן שר הביטחון זאב בוים:

חברי הכנסת, לשאלות שנשאלו אגיד כך: חבר הכנסת חמי דורון, אתה רוצה תשובה או שהנאום שלך הספיק לך?

חמי דורון (שינוי):

לא. אני מבקש תשובה.

סגן שר הביטחון זאב בוים:

תודה רבה. אם כך, נא להקשיב.

זה לא עניין שהרשויות לא מקבלות את מה שמגיע להן. הן טוענות על מה שהן מקבלות שהוא לא מספיק. ואז הן מעלות דרישות. כפי שאמרתי, הן מעלות דרישות לצורך משא-ומתן. בדרך כלל, או שמסתבר שהדרישות מופרכות מלכתחילה, או שיש צדק מסוים, אבל בדרך כלל, כפי שאמרתי, משאים-ומתנים כאלה נגמרים ב-10% או 20% לכל היותר מהדרישה. לא מתחמקים ממדידות. המדידות נעשות.

חמי דורון (שינוי):

- - -

סגן שר הביטחון זאב בוים:

שמעתי אותך, אבל תקשיב לי. אינך יכול להעיר הערות ציניות על עבודת פלסטינים בניקוי בסיסים. זה לא שייך לעצם העניין. אמרתי שיש מקומות שבהם רשויות נכנסות ומודדות, ויש מחנות שלא ניתן להכניס אותן. אנחנו מודדים, והמדידה בעצם נמסרת לידיעת הרשויות.

לגבי הדוגמה של חיפה, אולי אעיר עוד משהו, וייתכן שזה העניין, ואינני בטוח. גם בחיפה וגם באשדוד יש שטחים ששייכים למשרד הביטחון, ומבחינה זאת שטחי הנמל הם שטחים אקסטריטוריאליים, לפי מיטב ידיעתי, שלא שייכים לעירייה.

חמי דורון (שינוי):

אגיד לך שוב - - -

היו"ר יולי-יואל אדלשטיין:

חבר הכנסת דורון, אתה שמעת את התשובה. מספיק.

סגן שר הביטחון זאב בוים:

לשאלת חבר הכנסת מרגי, ההתקדמות היא בעיקרה בטיפול ברמת-חובב. אתה ודאי יודע שהחלטה של ממשלת ישראל התלתה או תלתה את הטיפול בשפכים, במפגעים בעצם, של רמת-חובב כתנאי להקמת עיר הבה"דים במקום המסוים בצומת הנגב. יש התקדמות גדולה. אני עצמי ביקרתי לפני כחודשיים ברמת-חובב ועקבתי אחר התקדמות הטיפול בשפכים - והייתי אומר שבאמת זו הפעם הראשונה אחרי הרבה מאוד שנים שנעשה טיפול שורש בעניין השפכים על-ידי המפעלים שם.

ועדה מיוחדת של פרופסור אבישי ברוורמן סיימה עכשיו את עבודתה לגבי השאלה לאן להוליך את השפכים, וגם זו סוגיה כבדה. משרד הביטחון, קרוב לוודאי בתחילת 2006, קרי, בסוף חודש ינואר-פברואר, יחליט אם בהתאם לכך יש אפשרות להקים את עיר הבה"דים בצומת הנגב או בחלופות, שגם הן קיימות אם המפגעים לא יוסרו.

אשר לשאלת חבר הכנסת אורי אריאל, אני מודה שאינני יודע על  מצב מיוחד שקיים ביש"ע. אני מטיל ספק בכך בהכירי את הבעיות של הרשויות המקומיות - ואני מעריך שראשי הרשויות המקומיות ביש"ע בוודאי עומדים על זכותם לקבל את הארנונה אם זכות כזאת קיימת, אלא אם כן נוהג שם משטר אחר על-פי החוק הישראלי. אני לא יודע להגיד לך בדיוק. אני מוכן לבדוק את זה, ואחזיר לך תשובה.

היו"ר יולי-יואל אדלשטיין:

תודה. עד כאן התשובה על שאילתא זו. אנחנו חוזרים לשאילתא שמספרה 309: רכש תחמושת מארצות-הברית - מאת חבר הכנסת אפרים סנה. חבר הכנסת אפרים סנה, נא לקרוא את השאילתא.

309. רכש תחמושת מארצות-הברית

אפרים סנה (העבודה - מימד - עם אחד):

אדוני סגן שר הביטחון, לפי מידע שבידי, הזמין משרד הביטחון מארצות-הברית תחמושת 120 מ"מ קינטית לטנקים. ביצועי תחמושת זו נחותים בהרבה מבחינת הדיוק, הטווח והבטיחות מתחמושת כזאת המיוצרת על-ידי תע"ש.

רצוני לשאול:

1. האם המידע נכון?

2. אם כן - האם מוכן השר להורות על רכישת תחמושת זו מתוצרת הארץ ולא מתוצרת ארצות-הברית?

היו"ר יולי-יואל אדלשטיין:

תודה לחבר הכנסת סנה. כבוד סגן שר הביטחון, בבקשה.

סגן שר הביטחון זאב בוים:

אדוני היושב-ראש, חבר הכנסת סנה, הקיצוץ בתקציב השקלי מחייב, כמובן, סדר עדיפויות והכרעה בין הרצון לייצר בארץ לבין הצורך לשמר ייצור נושאים אסטרטגיים. במטרה לשמור על קו ייצור של תחמושת 120 מ"מ מבצעית, הוכנה תוכנית בשיתוף תע"ש וצה"ל, להעביר לארצות-הברית, בשיתוף עם חברת GD-OTS, את קו ייצור תחמושת האימונים, כך שנוכל לשמור באופן יציב את ייצור התחמושת המבצעית בארץ.

האילוץ התקציבי ולוח הזמנים הנדרש להעברת הידע ובניית קו ייצור ב-GD-OTS הביאו לתוכנית לייצור תחמושת אימונים בשנים הבאות כדלקמן, ואני מפרט לך את התוכנית: ב-2005 הייצור יהיה בתע"ש, כלומר, הרכישה היא רכישה של התחמושת הקינטית מתע"ש; ב-2006, גם כן ייצור מתע"ש, כלומר הרכישה היא מתוצרת תע"ש; ב-2007 - רכש בכספי סיוע של תחמושת אימונים בארצות-הברית על-פי מפרט אמריקני. לכך התכוונת כשדיברת על  מידת היעילות של התחמושת הזאת; ב-2008 - ייצור בארצות-הברית על-פי מפרט ישראלי - על-פי אותה העברת מידע מתע"ש לתעשיית GD-OTS. היקף העסקה הוא 7.7 מיליוני דולר סיוע, ומדובר ב-9,660 פגזים.

איכות התחמושת האמריקנית נבדקת בימים אלה בניסויים הנערכים על-ידי צה"ל. באותה שנה שבה נרכוש אותה, אם נרכוש, ב-2007 - כל החלטה לרכוש תחמושת על-פי מפרט אמריקני מותנית בתוצאות הניסויים ובהחלטת צה"ל שאכן הפגז האמריקני הקינטי למטרת אימונים עומד בדרישות סף לאימון יחידות צה"ל.

היו"ר יולי-יואל אדלשטיין:

שאלה נוספת לחבר הכנסת אפרים סנה.

אפרים סנה (העבודה - מימד - עם אחד):

אדוני סגן השר, לא בכדי שאלתי את השאלה הזאת. מונחים לפני, כפי שוודאי מונחים לפניך, הממצאים של המבחנים האלה שנעשו לתחמושת האמריקנית, וביצועיהם נחותים בעליל מהביצועים של התחמושת שלנו – כפי שאמרתי וציינתי זאת בנוסח השאילתא - גם בטווח, גם בדיוק, וגם, ומבחינתנו זה הכי גרוע, בבטיחות, חס ושלום. הייצור והכסף יהיו בטקסס, ותאונת האימונים תהיה ברמת-הגולן עם חיילים שלנו. לכן אני שואל את השאלה הזאת: למה לקנות שם, כאשר התע"ש במשבר? התע"ש ממילא צריכה לקבל כסף מהמדינה. בואו ונקנה מהתע"ש. במקום לתת מענקים, את ההזמנה הזאת נעשה מתע"ש.

בתשובתך אתה חשפת פן אחר. צר לי ששר האוצר מנמנם, אבל הוא גם צריך להיות ער לדבר הזה. זה היה wake up call.

סגן השר, בדבריך אתה חשפת - - -

שר האוצר אהוד אולמרט:

מה קרה לך? בסך-הכול גירדתי מתחת לאישון עיני הימנית.

אפרים סנה (העבודה - מימד - עם אחד):

אם כך, אני מתנצל.

שר האוצר אהוד אולמרט:

אני יכול לחזור על כל מה שאמרת.

אפרים סנה (העבודה - מימד - עם אחד):

אין בוחן שינון.

היו"ר יולי-יואל אדלשטיין:

ממלא-מקום ראש הממשלה, אין שום איסור מפורש בתקנון לנמנם במליאה, כך שההערות האלה של חבר הכנסת אפרים סנה מיותרות לגמרי.

שר האוצר אהוד אולמרט:

בדרך כלל, יכול להיות שזה אפילו יתרון מסוים, אבל כאשר חבר הכנסת סנה שואל שאלה וסגן שר הביטחון בוים משיב על השאילתא, זה מעורר אותך.

היו"ר יולי-יואל אדלשטיין:

עד כאן בהלכות שינה במליאה.

אילן שלגי (שינוי):

היה עורך-דין שאמר: קודם כול - אני מכחיש, ושנית - כבר התעוררתי.

אפרים סנה (העבודה - מימד - עם אחד):

אני רוצה לומר שני דברים בעקבות תשובתו הראשונה של סגן שר הביטחון. בתחמושת 120 מ"מ לטנקים, ישראל היא המדינה המובילה בעולם. להעביר את הידע הזה החוצה זה לוותר, מבחינה כלכלית, על נכס ליצוא ביטחוני. זה לא תת-מקלע "עוזי" עם קת מעץ. זו פסגת הטכנולוגיה של תחמושת הטנקים בעולם. למה למסור זאת?

דבר נוסף - - -

היו"ר יולי-יואל אדלשטיין:

אבל, שאלה קצרה, כי זה כבר נאום ולא שאלה.

אפרים סנה (העבודה - מימד - עם אחד):

אם אני הייתי צריך לנאום על התע"ש מעל הדוכן, תאמין לי שהייתי יודע מה להגיד.

אני רוצה לסיים. דבר אחרון, מצב תע"ש היום, כאשר העובדים והגמלאים במשך חודשים רבים לא מקבלים משכורת, ממה הוא נובע? בדיוק - - -

חיים כץ (הליכוד):

איפה עמיר פרץ? עסוק בפוליטיקה. למה הוא לא ייצג אותם? למה הוא לא היה בדיונים בוועדה אז? איפה עמיר פרץ בנושא תע"ש?

היו"ר יולי-יואל אדלשטיין:

חבר הכנסת חיים כץ, הנקודה ברורה.

חיים כץ (הליכוד):

איפה הוא היה? איפה עמיר פרץ? פגז. חוץ מלעשות מיפקד, מה הוא עשה שם בתע"ש?

אפרים סנה (העבודה - מימד - עם אחד):

חבר הכנסת חיים כץ, בניגוד - - -

חיים כץ (הליכוד):

הוא לא היה בוועדה, הוא לא היה בדיונים, הוא לא בא לעזור לגמלאים שם. הוא עשה מיפקד.

אפרים סנה (העבודה - מימד - עם אחד):

בניגוד למתי מעט אחרים, חבר הכנסת עמיר פרץ ואני באותה מפלגה, ולכן כאשר אני מדבר פה, אני מדבר בשם כולנו.

הנקודה היא - שר האוצר מודע לבעיות התע"ש. לו היינו מזמינים יותר בחטיבת התחמושת הכבדה הזמנות לצה"ל ולא היינו נותנים לאחרים לייצר את זה, היה קל יותר את אותה החטיבה הבעייתית בתע"ש, מבחינה עסקית, להעמיד על הרגליים. אתם - וזה נוסח השאילתא - עושים בדיוק להיפך.

היו"ר יולי-יואל אדלשטיין:

תודה רבה לחבר הכנסת אפרים סנה על הנאום הקצר. סגן שר הביטחון, בבקשה.

סגן שר הביטחון זאב בוים:

קודם כול, הבעיות של תע"ש בחלקן באמת נובעות מכך שאנחנו מוגבלים בתקציב בהזמנות, לרבות בדברים שתע"ש מייצרת, והיא מובילה, כפי שאתה אמרת, בכמה תחומים מול כל מקום אחר. בעיית תקציב הביטחון ידועה. את האיזון הנכון, מבחינת מערכת הביטחון, בין כספי סיוע לבין כסף שקלי אתה ודאי יודע היטב. זה נכון שאם היינו מסוגלים, יכולים, לקחת יותר ולקנות בשקלים מתוך התע"ש מה שהיא יכולה להציע, ודאי שלא היתה מתעוררת הבעיה הזאת. בכל זאת, הבעיה הזאת מתעוררת על רקע בעיית תקציב.

זה שאתה אומר שבראייה כללית של המשק הישראלי, באיזה מקום כן ראוי לקנות יותר מתע"ש כדי לייצב את מצבה ועל-ידי כך לחסוך ממקורות אחרים בתוך התקציב של מדינת ישראל, שבה, בגלל החולשה או הקשיים בתע"ש צריך כל פעם להזרים עוד כספים, גם זה נכון. אלא מה? בסוף זה לא רק העניין הזה של הרכישה. בעיית התע"ש - ואתה יודע טוב מאוד - היא הרבה יותר - ואנחנו לא ניכנס פה לעניין, זו לא רק בעיה של הרכישות וכמה רוכשים, אלא יש גם בעיות מסוג אחר, בעיות של ניהול ובעיות של עובדים. אלה בעיות הרבה יותר גדולות.

לגבי העניין הזה של ההכנסות ממכירות, אין לי ויכוח אתך. אבל במציאות שבה אנחנו נמצאים, ועכשיו אני מדבר באופן קצת יותר צר ומנקודת ראות רק של מערכת הביטחון, אני רוצה לומר עוד הפעם: קודם כול, בשנת 2005, שכבר הסתיימה או מסתיימת עכשיו, ובשנת 2006 הבאה עלינו לטובה אנו רוכשים קודם כול מתע"ש.

עניין טיב התחמושת נבדק. אם לא יעמוד בדרישות - למה אני מציין את זה? כי באמת אנחנו בודקים. הנתונים הראשונים של הבדיקות הם לא מי-יודע-מה. אם לא יעמדו בסטנדרטים של ביטחון באימונים, של בטיחות, ומבחינה מבצעית, של הכשרת החיילים הנדרשת לפעילות המבצעית - לא ירכשו את זה - - -

אפרים סנה (העבודה - מימד - עם אחד):

אתה משיב לי על הסעיף השני בחיוב. אם המידע נכון והנתונים אכן כך, לא נקנה.

סגן שר הביטחון זאב בוים:

- - - אז בשנת 2007 לא נקנה את התחמושת האמריקנית.

אפרים סנה (העבודה - מימד - עם אחד):

תודה רבה.

סגן שר הביטחון זאב בוים:

לעומת זאת, ב-2008, וזה לוח הזמנים של יישום העברת הידע הזה, שזה עניין אחר, וזה מה שאתה ציינת עכשיו לגבי מידת התבונה שבהעברת הידע. העברת הידע הזאת תאפשר לרכוש בכספי סיוע אצל המפעל האמריקני, על-פי המפרט הישראלי. עד 2008 הם יתאימו את עצמם לייצור על-פי המפרט הישראלי.

אפרים סנה (העבודה - מימד - עם אחד):

שנת התורפה היא 2007?

סגן שר הביטחון זאב בוים:

שנת התורפה היא 2007. תודה רבה.

היו"ר יולי-יואל אדלשטיין:

תודה רבה לסגן שר הביטחון, חבר הכנסת זאב בוים. יש שאילתא נוספת, לשר האוצר, בנושא תגמולים לאלמנות צה"ל, והשואל הוא חבר הכנסת אילן שלגי. חבר הכנסת אילן שלגי, נא לקרוא את השאילתא, ושר האוצר בינתיים יעלה לדוכן הנואמים.

303.  תגמולים לאלמנות צה"ל

אילן שלגי (שינוי):

אדוני היושב-ראש, אדוני השר, חברות וחברי הכנסת, הממשלה מציעה בחוק ההסדרים, כי אלמנת צה"ל החיה עם ידוע בציבור תיחשב נשואה, ובכך תפסיד את התגמולים המשולמים על-ידי משרדך.

רצוני לשאול:

1. מה הוא מספרן של אלמנות צה"ל, וכמה מהן נשואות?

2. כיצד יוודא משרדך מי מהאלמנות חיה עם ידוע בציבור, בלי לפגוע בפרטיותן? תודה.
היו"ר יולי-יואל אדלשטיין:

תודה, חבר הכנסת שלגי. כבוד שר האוצר, בבקשה.
שר האוצר אהוד אולמרט:

אדוני היושב-ראש, חבר הכנסת שלגי הנכבד, חברי הכנסת, 1. מדובר בכ-4,000 אלמנות לא נשואות, בהן 665 אלמנות עם ילדים עד גיל 24 ו-3,226 אלמנות ללא ילדים או שילדיהן מעל גיל 24.

המספרים כמובן ניתנים לנו על-ידי מערכת הביטחון. על-פי הערכת משרד הביטחון וארגון אלמנות צה"ל, כמחצית ממספר זה חיות עם ידוע בציבור.
2. התשובה שנמסרה על-ידי משרד הביטחון היא, שבכוונתם לפנות לאלמנות ולבקש שימסרו תצהירים, ועל-פי זה הן יוכלו לקבל תשובה.
היו"ר יולי-יואל אדלשטיין:

שאלה נוספת לחבר הכנסת אילן שלגי.
אילן שלגי (שינוי):

שאלתי - אולי החשובה ביותר, אדוני השר - האם האוצר מתכוון לעמוד על הדרישה כפי שהיא מופיעה בהצעת ההסדרים, כי אומנם האלמנה תיחשב נשואה לעניין התגמולים. בהזדמנות זו אני רוצה גם להעיר, שמן הראוי היה גם שלא לקחת את התגמולים מן האלמנה שנישאת, אבל כעת מגמת האוצר - לפחות לכאורה, על-פי ההצעה הזאת - היא להחמיר, וגם כל אותן אלמנות שחיות עם ידוע בציבור, גם הן תיפגענה ותישלל מהן הקצבה.

אנחנו צריכים לזכור שבהרבה מאוד מקרים גם אותו בן-זוג הוא בעל משפחה קודמת, ילדים שהוא צריך לשאת במזונותיהם או לסייע בגידולם. האלמנה - בין שהיא נשואה ובין שאינה נשואה - ילדיה שלה, שהם ילדיו של חלל צה"ל, כאשר הם עוברים את גיל 21, ובנתונים מסוימים 24, האם עדיין תרצה לסייע לילדיה בלימודים, ברכישת מקצוע, והתלות שלה בבן-הזוג שאיננו אביהם של הילדים  איננה רצויה. תודה.
היו"ר יולי-יואל אדלשטיין:

תודה. שאלה נוספת לחבר הכנסת אורי אריאל. לאחר מכן - חבר הכנסת גפני.
אורי אריאל (האיחוד הלאומי - ישראל ביתנו):

אדוני היושב-ראש, אדוני השר, ממלא-מקום ראש הממשלה, חברי חבר הכנסת יצחק כהן ואנוכי הגשנו הצעת חוק שלפיה גם אלמנה נשואה תקבל את התגמולים. אני מרשה לעצמי להניח שהבית הזה - אולי בכנסת הבאה, אם זה לא יהיה בכנסת הזאת - יאשר חוק כזה כי הוא צודק, למרות עלותו. האם שר האוצר תומך בחוק הזה?
היו"ר יולי-יואל אדלשטיין:

תודה. השאלה ברורה. חבר הכנסת משה גפני, ולאחר מכן שר האוצר ישיב לכל השואלים.
משה גפני (דגל התורה):

אדוני היושב-ראש, אדוני שר האוצר, אנחנו הנחנו - אני חושב בכנסת הארבע-עשרה - הצעת חוק, והיא גם עברה בהסכמת שר הביטחון, כדי לתגמל את הנשים שעליהן דיבר חבר הכנסת אורי אריאל, ואני חושב שזה מן הראוי - בזה אני מסכים לחלוטין גם עם חבר הכנסת אריאל וגם עם חבר הכנסת שלגי.

אני ביקשתי רק להעיר הערה, והייתי שמח, אדוני שר האוצר, אם היית שומע את ההערה הזאת. אני שמח - - -

שר האוצר אהוד אולמרט:

אני מבקש שיהיה ברור, כבוד חבר הכנסת גפני: אני שומע לא רק את ההערה הזאת; את כל מה שאתה אומר - -
משה גפני (דגל התורה):

לא, עכשיו אני הולך להעיר הערה - - -
שר האוצר אהוד אולמרט:

- -  כי אלה דברי אלוהים חיים.
משה גפני (דגל התורה):

אדוני היושב-ראש, אדוני השר, אני שמח שחבר הכנסת שלגי הצהיר כאן במליאת הכנסת עכשיו, שידועה בציבור איננה נשואה.
אילן שלגי (שינוי):

כמה - - -
היו"ר יולי-יואל אדלשטיין:

חבר הכנסת שלגי, זה לא מחייב תגובה.
אילן שלגי (שינוי):

אצלכם יש אלמנות צה"ל?
היו"ר יולי-יואל אדלשטיין:

חבר הכנסת שלגי.
אילן שלגי (שינוי):

אין להם אלמנות צה"ל.
היו"ר יולי-יואל אדלשטיין:

חבר הכנסת שלגי, תודה רבה. שר האוצר, בבקשה.
שר האוצר אהוד אולמרט:

אדוני היושב-ראש, גברתי חברת הכנסת, רבותי חברי הכנסת, אני אומר לכם את האמת, בגילוי לב. הרעיון הזה - של הבדיקה האינדיבידואלית בדבר מעמדה או מצבה בפועל של כל אלמנת צה"ל, כדי להחליט אם להמשיך לזכות אותה בתגמול, או למנוע ממנה את זה - אני לא מאושר ממנו. כך שאני עוד חוכך בדעתי כיצד לנהוג בעניין הזה. ממילא, הואיל ומדובר בחוק ההסדרים, וחוק ההסדרים כרגע לא עומד להכרעה, האפשרות לעיין מחדש בסוגיה הזאת פתוחה בפני, וכך אני מתכוון לעשות.
אילן שלגי (שינוי):

אדוני גם יכול לומר שזה היה רעיון של השר הקודם.
שר האוצר אהוד אולמרט:

תראה, אני רוצה לומר לך - קודם כול, אני לא צריך לומר, כי אתה אומר את זה.
אילן שלגי (שינוי):

נכון. לכן, אמרתי.
שר האוצר אהוד אולמרט:

הבעיה היא כזאת. אני בדרך כלל, בהרבה מאוד דברים שהוא עשה, דווקא מתחתי עליו ביקורת. ולצערי, כל פעם שמתחתי עליו ביקורת, ראיתי חומה בצורה של סיעת שינוי שתומכת בו. אז בכל מה שקשור לשר האוצר הקודם, דווקא אתה נמצא בצד - - -
אראלה גולן (שינוי):

אולי אנחנו נכנסים לעידן חדש.
שר האוצר אהוד אולמרט:

אתם כנראה נכנסים לעידן חדש מאוד. אראלה, אתם נכנסים לעידן חדש מאוד.
אראלה גולן (שינוי):

גם אתה.
שר האוצר אהוד אולמרט:

אנחנו כבר נכנסנו. אנחנו כבר בעידן חדש.

כפי שאמרתי, בלי שום קשר לשאלה - אני לא בודק, בדרך כלל, בשום סוגיה את עמדתי לפי מה שתמך או התנגד לו שר האוצר הקודם. קרה שהוא גם עשה דברים ראויים. בעניין הזה, כפי שאמרתי, אני לא מאושר מהרעיון הזה, ואני רוצה לבדוק אותו מחדש ולהחליט כיצד לנהוג. עד שהעניין הזה יגיע לדיון במסגרת חוק ההסדרים, גם תיקבע עמדה וגם היא תהיה ידועה לך, וכמובן לכל אלמנות צה"ל שיש להן נגיעה ישירה לעניין זה.
אילן שלגי (שינוי):

אני רוצה להודות לך - - -
היו"ר יולי-יואל אדלשטיין:

לא, אתה לא יכול להודות. אתה שאלת שאלה נוספת, מספיק. הבהיר השר שעמדתו תהיה ידועה בציבור.
אילן שלגי (שינוי):

אני רק מבקש, אם אפשר, אדוני היושב-ראש - - -
היו"ר יולי-יואל אדלשטיין:

בבקשה, יש לך עוד מה להוסיף לשואלים נוספים?
שר האוצר אהוד אולמרט:

יש.
היו"ר יולי-יואל אדלשטיין:

בבקשה.
אילן שלגי (שינוי):

אדוני היושב-ראש, אם רק אפשר. אלמנות צה"ל שנוגעות בדבר יושבות ביציע - - -
היו"ר יולי-יואל אדלשטיין:

אני מאוד שמח שאלמנות צה"ל יושבות ביציע. אנחנו פועלים לפי התקנון, ואתה קצת מגזים בנושא של קריאות ביניים, לכן אני מרשה לעצמי להפסיק אותך.
שר האוצר אהוד אולמרט:

כבוד היושב-ראש, מה שקשור לשאילתא, או לשאלה הנוספת שהעלה חבר הכנסת אורי אריאל בעת שהוא היה באולם והוא התעניין בנושא - טווח הסקרנות שלו הצטמצם הייתי אומר לדקה או שתיים, כי הוא כבר איננו, והוא לא יודע מה אני אשיב - - -
חיים כץ (הליכוד):

הוא יחזור. יש לו הצעת חוק לקריאה שנייה ושלישית, הוא יחזור.
שר האוצר אהוד אולמרט:

כן, אבל עכשיו לשאילתא שהוא שאל, הוא איננו כדי לשמוע תשובה. אני חושב שאני פטור מן הצורך להשיב מה תהיה עמדתי לכשתעלה הצעת חוק שטרם עלתה. לכשתעלה אני בוודאי אשיב עליה, ואני מאמין שאני אשיב עליה בכנסת הבאה כשר האוצר, כך שהכול יהיה בזמנו. תודה רבה לך, אדוני היושב-ראש.
היו"ר יולי-יואל אדלשטיין:

תודה רבה לשר האוצר, חבר הכנסת אהוד אולמרט.
אילן שלגי (שינוי):

- - -

הצעת חוק עבודת נשים (תיקון  מס' 30), התשס"ו-2005
[מס' כ/100; "דברי הכנסת", חוב' ג', עמ' 26349;  נספחות.]
(קריאה שנייה וקריאה שלישית)


היו"ר יולי-יואל אדלשטיין:

אנחנו עוברים לנושא הבא: הצעת חוק עבודת נשים (תיקון מס' 30), התשס"ו-2005, קריאה שנייה וקריאה שלישית. יציג את הצעת החוק יושב-ראש ועדת העבודה, הרווחה והבריאות, חבר הכנסת חיים כץ, שבינתיים הפסיק לחפש את עמיר פרץ בתע"ש ועוסק בנושא חקיקה. בבקשה, אדוני.
חיים כץ (יו"ר ועדת העבודה, הרווחה והבריאות):

אדוני היושב-ראש, חברי חברי הכנסת, כשאני מסתכל על סדר-היום של הכנסת היום ואני רואה שהצעת חוק עבודת נשים היא הצעת החוק היחידה שעומדת לעלות היום במליאה - זאת אומרת שכנסת ישראל הפסיקה לעבוד. לשמחתי, ועדת העבודה, הרווחה והבריאות ממשיכה לעבוד, ועד יומה האחרון היא תנסה לחוקק ולהביא חוקים לבית הזה, לנסות ולשפר את איכות החיים של האזרחים במדינת ישראל. כשמה כן היא - ועדת העבודה, הרווחה והבריאות.

אני מתכבד להביא לקריאה שנייה ולקריאה שלישית את הצעת חוק עבודת נשים (תיקון מס' 30), התשס"ו-2005.

סעיף 7(ג) לחוק עבודת נשים, התשי"ד-1954, קובע כי עובדת זכאית להיעדר מעבודתה בתקופה שבה היא שוהה במקלט לנשים מוכות, ובלבד שהתקופה לא תעלה על שישה חודשים, בתקופת 12 החודשים שלאחר תחילת שהייתה במקלט, כאמור. בנוסף, קובע סעיף 9(ד) לחוק עבודת נשים, כי אסור למעביד לפטר עובדת השוהה במקלט לנשים מוכות במשך תקופה של 30 ימים לאחר תום ימי ההיעדרות, כאמור, בגין השהייה במקלט לנשים מוכות.

בהצעת חוק זו מוצע להרחיב את ההגנה מפני פיטורים של עובדת אשר שהתה במקלט לנשים מוכות ולהאריך את התקופה שבה אסור לפטר אשה ששהתה במעון לנשים מוכות, הקבועה בסעיף 9(ד) לחוק עבודת נשים, מ-30 ימים ל-60 ימים.

כמו כן, חוק הודעה מוקדמת לפיטורים ולהתפטרות, התשס"ה-2001, מחייב את המעביד המבקש לפטר עובד, לתת לו הודעה מוקדמת לפי תקופות הקבועות בחוק. בהצעת החוק מוצע לקבוע, כי במניין ימי ההודעה המוקדמת לפיטורים לפי חוק הודעה מוקדמת לפיטורים ולהתפטרות, לא יבואו בחשבון התקופות המנויות בסעיף 90(ד) לחוק עבודת נשים.

כך, למשל, מעביד המבקש לפטר עובדת במשכורת השוהה במעון לנשים מוכות לאחר שנת עבודתה הראשונה, יהיה רשאי ליתן הודעה מוקדמת לפיטורים רק בחלוף 60 הימים לאחר תום ימי ההיעדרות בשל שהייה במעון, והפיטורים ייכנסו לתוקף רק חודש לאחר מתן ההודעה המוקדמת.

אדוני היושב-ראש, רבותי חברי הכנסת, אני מבקש לנצל, כבר עכשיו, מאחר שאני רואה את החברים שנמצאים פה, וסביר להניח שאני גם יודע איך הם יצביעו - אני רוצה לברך את אורי אריאל ולאה נס, יוזמי הצעת החוק, הצעה אשר תרחיב את ההגנה מפני פיטורים של נשים ששהו במקלט לנשים מוכות, ובהזדמנות זאת אומר שאני מקווה שמספר הנשים שיצטרכו להיות במקלט לנשים מוכות ילך ויקטן, ולא יצטרכו לממש את הצעת החוק הזאת משתי סיבות: א. מספר הנשים במעון לנשים מוכות יהיה קטן; ב. לא יצטרכו לפטר אותן וישאירו אותן בעבודה.

הצעת החוק מוגשת ללא הסתייגויות, ואני מציע, בשם הוועדה, לאשר אותה כנוסח הוועדה בקריאה שנייה ובקריאה שלישית. תודה רבה.

היו"ר יולי-יואל אדלשטיין:

תודה רבה ליושב-ראש ועדת העבודה, הרווחה והבריאות, חבר הכנסת חיים כץ.

חברי הכנסת, אנחנו עוברים להצבעה על הצעת חוק עבודת נשים (תיקון מס' 30), התשס"ו-2005. אין הסתייגויות, כאמור, ולכן אנחנו מצביעים על כל החוק בקריאה שנייה, ההצבעה החלה. נא להצביע. ההצבעה היא כנוסח הוועדה.

הצבעה מס' 1

בעד סעיפים 1-2 - 12
נגד – אין
נמנעים – אין
סעיפים 1-2 נתקבלו.

היו"ר יולי-יואל אדלשטיין:

12 בעד, אין מתנגדים, אין נמנעים. הצעת חוק עבודת נשים (תיקון מס' 30), התשס"ו-2005, עברה בקריאה שנייה, ואנחנו מצביעים עליה בקריאה שלישית. מי בעד, מי נגד - נא להצביע.

הצבעה מס' 2

בעד החוק – 14
נגד – אין
נמנעים – אין
חוק עבודת נשים (תיקון מס' 30), התשס"ו-2005, נתקבל.

היו"ר יולי-יואל אדלשטיין:

התמיכה בחוק בינתיים עלתה. בעד - 14, אין מתנגדים, אין נמנעים, החוק אושר כנדרש בשלוש קריאות.

מדובר בחוק עבודת נשים (תיקון מס' 30), התשס"ו-2005, וחבר הכנסת אורי אריאל יוזם החוק, רוצה ברשות יושב-ראש הוועדה, לעלות לדוכן ולברך את העוסקים במלאכה. בבקשה, חבר הכנסת אריאל.

אורי אריאל (האיחוד הלאומי - ישראל ביתנו):

אדוני היושב-ראש, חברי חברי הכנסת, החוק הזה הוא עוד סיוע, עוד עזרה קטנה, לאותן נשים שאולי נמצאות בסקטור הקשה ביותר, הזקוק ביותר לעזרה. אני שמח שחברת הכנסת לאה נס ואנוכי זכינו לקדם את החוק הזה, בעזרת, כמובן, יושב-ראש הוועדה חבר הכנסת חיים כץ וצוות הוועדה. אף שהממשלה התנגדה גם לחוק הזה, הוא עבר בעזרתכם. תודה לכם. תודה.

היו"ר יולי-יואל אדלשטיין:

תודה לחבר הכנסת אריאל.


הצעה לסדר-היום
מצוקתם של ניצולי השואה

היו"ר יולי-יואל אדלשטיין:

הנושא הבא: הצעות דחופות ורגילות לסדר-היום. הראשונה שבהן: הצעה לסדר-היום מס' 7844 בנושא: מצוקתם של ניצולי השואה - של חבר הכנסת יורי שטרן. בבקשה, אדוני. המשיב הוא שר האוצר. ישנו? איננו? בבקשה, אדוני.

יורי שטרן (האיחוד הלאומי - ישראל ביתנו):

כבוד היושב-ראש, חברי המעטים הנמצאים באולם המליאה, קודם כול, אני שמח שהכנסת באמת ממשיכה לתפקד אף שכולנו כבר ב"אטרף" של הבחירות. הנושא שביקשתי להעלות הוא בעל משמעות לא רק לאנשים רבים, לרבבות ואף למאות אלפי איש במדינת ישראל שהוא נוגע להם ישירות, אלא הוא נושא משמעותי ביותר, מרכזי ביותר לחיי מדינת ישראל.

שר האוצר אהוד אולמרט:

אדוני היושב-ראש, אני פה, אני אשיב על ההצעה.

יורי שטרן (האיחוד הלאומי - ישראל ביתנו):

הנושא הזה, כבוד שר האוצר, נוגע באמת לעצם היותנו מדינה יהודית. אנחנו מדברים על עצמנו כמדינה יהודית ודמוקרטית, אז כמדינה יהודית אנחנו חייבים חוב שאי-אפשר לפרוע אותו לכל אלה שנספו בשואה, ובוודאי ובוודאי לאלה ששרדו וחיים בינינו. השואה הנוראית היא בעיני לא הסיבה להקמת מדינת ישראל, אבל בעיני אומות העולם היא הפכה לסיבה מאוד משמעותית לתמיכתן בהקמת המדינה היהודית.

במאבק שלנו נגד האנטישמיות אנחנו מפנים את תשומת לבו של העולם לזוועות השואה, בשביל לקרוא לאחרים להילחם בתופעות הגזענות והאנטישמיות של היום. הבסיס הכלכלי של מדינת ישראל נבנה, במידה רבה, מהשילומים שקיבלנו מגרמניה, שניסתה, בכסף, לפצות איכשהו את העם היהודי על דבר שאי-אפשר לפצות עליו, וזה האובדן של שליש מהעם היהודי בשואה.

בזיכרון הקולקטיבי של העם היהודי, השואה היא אירוע מרכזי מאוד, ואנחנו רושמים כניצחון גדול במיוחד של הדיפלומטיה הישראלית את החלטת האו"ם מלפני כמה שבועות לקבוע יום זיכרון לשואה כאירוע עולמי שיצוין בכל רחבי העולם. מי קידם את זה? - מדינת ישראל. הנציג שלנו באו"ם, דני גילרמן, לשעבר הבוס שלי באיגוד לשכות המסחר, שהוא שגריר מצטיין באו"ם, ובהזדמנות זו אני מברך אותו, וכמובן את שר החוץ סילבן שלום, על הניצחון הגדול הזה. שואה, שואה, שואה, שואה.

והנה, מה קורה אצלנו? לפי הנתונים של תחילת שנות האלפיים, חיו במדינת ישראל קצת פחות מ-300,000 ניצולי השואה. הם היוו שלושה-רבעים של אוכלוסיית יוצאי אירופה במדינת ישראל בגיל 65 פלוס. זאת אומרת, זה אחוז עצום של בני אותו גיל. במדינת ישראל יש שני סוגים של ניצולי השואה - אלה שעלו עד אוקטובר 1953, ויש חוק שקיבלה כנסת ישראל, שמחייב את ממשלת ישראל לתת לאנשים האלה שורה שלמה של הטבות – גברת כהן, גברת כהן, חברת הכנסת כהן, עם כל הכבוד, אני חושב שהנושא הזה הוא מאלה - - - תוך כדי השמעתו גם מדברים על דברים אחרים.

מדינת ישראל מכבדת את האנשים האלה באמצעות החוק, עוזרת להם עזרה נדיבה, אף שגם שם יש בעיות לא מעטות. כל אלה שעלו אחרי אוקטובר 1953 היו אמורים לקבל את הפיצוי שלהם ישירות מגרמניה. אפרופו, הבסיס הכספי גם לחוק ההוא הוא הטפסים שהעבירה גרמניה.

השילומים מגרמניה היו אירוע דרמטי גם בצד הרגשי. זה היה אירוע מאוד משמעותי וטראומטי בחיי המדינה, אבל גם בעל משמעות כספית מאוד גדולה באותה תקופה. סיפר לי חבר הכנסת חיים רמון, שמשפחתו עזבה את המעברה וקנתה דירה משלה בזכות השילומים מגרמניה. השילומים מגרמניה מתחו קו הפרדה במידה רבה בין אשכנזים לבין יוצאי ארצות המזרח, שבאו באותה תקופה ארצה, כי הם לא קיבלו פיצויים.

ב-1969 נגמר ההסכם. כל אלה שעלו אחרי כן קיבלו סכומים בסדר-גודל של 5,000 מארק, וגם זה היה אז סכום משמעותי. לאט-לאט הסכומים שהתקבלו מהגרמנים הפכו לפחות ופחות משמעותיים, כי רמת החיים ורמת ההכנסה שלנו עלו.

מה שקורה היום, כבוד שר האוצר, במדינת ישראל חיים עשרות אלפי ניצולי השואה בעוני מחפיר. ביקשתי ממרכז המידע של הכנסת לבדוק מה קורה במדינות האחרות. נבדקו כמה ארצות באירופה, ובכל אחת מהן, ללא יוצאים מן הכלל, יש לניצולי השואה מעמד בחוק. הסיוע לניצולי השואה, בהולנד למשל, נדיב ביותר. אלה מדינות של גויים. במדינת ישראל אין שום מעמד רשמי לניצולי השואה, חוץ מלאלה שעלו עד אוקטובר 1953, אין אפילו רישום ממלכתי לניצולי השואה, אין תעודה של ניצול השואה ואין סיוע לניצולי השואה.

22,000 ניצולי השואה לפחות, לפי נתונים של סקר שעשה מכון ברוקדייל, חיים מדמי הבטחת הכנסה. כמחציתם, קצת פחות, עלו ארצה מאז שנת 1989, וכל השאר - מהעליות הוותיקות יותר. אלה אנשים שמדינת ישראל מכירה בהם כחיים בעוני, והם ניצולי השואה. למדינת ישראל אין שום מערכת סיוע ממלכתית לאנשים האלה.

השנה ציינו 60 שנה לניצחון על הנאצים. 60 שנה לניצחון על הנאצים הן גם 60 שנה להפסקת השואה, לא כיוון שהנאצים לא רצו להמשיך, ועוד נשארו יהודים בחיים, לא רבים אומנם, אבל קצרה ידם מלעשות זאת כי הם הובסו במלחמה לא הגיעו לקהילות בצפון-אפריקה, לא ליישוב היהודי בארץ-ישראל ולא לשארית יהדות אירופה.

אם ציינו 60 שנה לניצחון על הנאצים, וביקשנו מאומות העולם וגם קיבלנו הכרה בשואה כאירוע בין-לאומי, האם אנחנו יכולים להמשיך להיות המדינה היחידה מכל אלה שמלחמת העולם השנייה נגעה בהן, היחידה שאין בה מעמד לניצולי השואה ואין סיוע לניצולי השואה, אפילו הכי עניים?

כבוד השר, אני פונה אליך, אישית מאוד, כבוד השר אהוד אולמרט, בידך ההחלטה. אתמול אישרה ועדת העלייה והקליטה של הכנסת לקריאה ראשונה הצעת חוק שלי, שהיא ההצעה הכי מינימליסטית שרק יכולה להיות בתחום הזה, כי נכון היה לתת לכל ניצולי השואה אותן הטבות שניתנות לאלה שעלו ארצה לפני אוקטובר 1953, אבל הלכתי בקו הכי מתון, וביקשתי רק לאלה שחיים מדמי הבטחת הכנסה והם ניצולי השואה. זו בושה וחרפה לנו. הם עברו את הגטאות והם עברו את מחנות הריכוז והם חיים בעוני מחפיר. רק עבור אלה ביקשנו סיוע מינימלי שנתנו לוותיקי מלחמת העולם השנייה בחוק שהעבירה הכנסת בשנת 2000, בסדר-גודל של 3,000 שקלים בשנה. אלה כל ההטבות, זה החישוב המדויק שעשינו.

משרד האוצר מתנגד. משרד האוצר בשקרים מנסה לטרפד את ההצעה הזאת בדיוני הוועדה. הוועדה אישרה לקריאה ראשונה, אפילו לא לקריאה השנייה והשלישית, בשביל להבטיח קודם כול שבכנסת הבאה לא נחזור לנקודת האפס.

יושבים פה חברי כנסת, לרבות אחד שהיום הוא שר בממשלה, הוא לא נמצא פה, אברהם הירשזון, שמנסה לתקן את העיוותים האלה עשר שנים ויותר, יושבת חברת הכנסת מרינה סולודקין, היא ואנוכי ניסינו גם בכנסת הקודמת וגם בכנסת שלפניה לתקן את הדברים האלה, לא הצלחנו, וזו הפעם הראשונה שיש איזו תזוזה, וזו הפעם הראשונה לקראת קץ התופעה הזאת. עד מאה-ועשרים, אבל כמה זמן האנשים האלה עוד יהיו אתנו? בשנה ה-60 לגמר השואה מבקשים אנחנו לתת סיוע מינימלי לעניים שביניהם: הנחה בתרופות, מענק חד-שנתי וסיוע בשכר דירה, למי ששוכר דירה בשוק החופשי.

אני מבקש ממך, כבוד שר האוצר. היה דיבור עם העוזרים שלך, אתה צריך להחליט. אם משרד האוצר ימשיך להתנגד לחקיקה הזאת, זו בושה וחרפה. זו לא החלטה שפקידים מקבלים, זו החלטתך, כבוד השר אהוד אולמרט, וגם במשפחה שלך יש כאלה שאיבדו את יקיריהם בשואה. זאת החלטה שלך אם כנסת ישראל תאשר, לפחות בקריאה הראשונה, את החוק של סיוע מינימלי, הכי צנוע שאפשר לניצולי השואה, רק לאלה שחיים מדמי הבטחת הכנסה, או שבחוצפה רבה הממשלה, שביד רחבה נותנת ימינה ושמאלה, בשביל לקנות סיעה זו או אחרת, להצבעה זו או אחרת, או לבניית גדר, שזה בור שאין לו תחתית, או לכל מיני מטרות אחרות, להתנתקות – חשבון פתוח, היא לא תמצא 62 מיליון שקלים לניצולי השואה, כאשר אנחנו יודעים שבשנה הבאה יהיו עוד פחות ובשנה אחרי כן עוד פחות, עד שייגמר?

אני מבקש ממך, כבוד השר, כשאתה בא אל הבמה הזאת להשיב לי, תגיד שאתה תומך בהצעה הזאת.

היו"ר יולי-יואל אדלשטיין:

תודה רבה לחבר הכנסת יורי שטרן. שר האוצר, חבר הכנסת אהוד אולמרט - בבקשה, אדוני.

שר האוצר אהוד אולמרט:

כבוד היושב-ראש, חברי הכנסת, בהתאם להסכם השילומים עם גרמניה נחקק חוק נכי רדיפות הנאצים, שלפיו משלמת מדינת ישראל קצבה לנכי רדיפות הנאצים שהגיעו לישראל עד 1953 ולא היו על אדמת גרמניה ביום 1 בינואר 1947. כל מי שלא זכאי לקצבה מממשלת ישראל, היה זכאי לתבוע רנטה מממשלת גרמניה עד שנת 1969. כיום מקבלים לפי חוק זה תגמולים כ-44,000 ניצולי השואה במדינת ישראל, בעלות ממוצעת של 25,000 שקלים לשנה. סך עלות החוק היום עומדת על מיליארד שקלים. 3,500 ניצולי השואה נוספים מקבלים תגמולים מתוקף תיקון בחוק ההסדרים בשנת 2001, שבו נכנס סעיף שקבע כי מי ששהה על אדמת גרמניה ביום 1 בינואר 1947 יוכל לתבוע את ממשלת ישראל. בנוסף, מקבל מי שעומד בהגדרת החוק של נכה כתוצאה מהשתתפותו במלחמת העולם השנייה תגמול מהמדינה, על-פי חוק נכי המלחמה בנאצים.

יורי שטרן (האיחוד הלאומי - ישראל ביתנו):

רק אלה שהיו בצבא, לא אלה שהיו בגטאות או במחנות ריכוז.

שר האוצר אהוד אולמרט:

כתוצאה מהשתתפותו במלחמת העולם השנייה.

אוכלוסייה נוספת המוכרת כניצולי שואה וזכאית לפיצוי כספי בשל כך, היא אוכלוסיית ותיקי מלחמת העולם השנייה, מתוקף חוק ותיקי מלחמת העולם השנייה.

יורי שטרן (האיחוד הלאומי - ישראל ביתנו):

הם לא ניצולי שואה. כבוד השר, הם לא ניצולי שואה.

היו"ר יולי-יואל אדלשטיין:

חבר הכנסת שטרן, תשב.

שר האוצר אהוד אולמרט:

יורי, אולי תקשיב, עם כל הכבוד.

יורי שטרן (האיחוד הלאומי - ישראל ביתנו):

הם לא ניצולי שואה.

היו"ר יולי-יואל אדלשטיין:

חבר הכנסת שטרן, תשב במקומך, ואז אולי אפילו נאפשר לך קריאת ביניים.

שר האוצר אהוד אולמרט:

סך ההוצאה לביצועים בגין התגמולים האמורים לאוכלוסיית ניצולי השואה בישראל עומד על כ-1.5 מיליארד שקל לשנה.

חבר הכנסת יורי שטרן מעלה שורה של נושאים שהמשמעות שלהם היא הכללת אוכלוסיות נוספות תחת קורת-הגג של החוקים הקיימים או תחת קורת-גג של זכאים חדשים לפיצויים בגין היותם ניצולי השואה. הצעות החוק השונות שמעלה, בהתמדה, אני חייב לומר, חבר הכנסת שטרן בנושא הזה, משמעותן היא עלות צפויה שנעה בין 70 מיליון שקל לשנה ל-11 מיליארד שקל לשנה. אני חושב שכל ההצעות הללו, מן הראוי לדון בהן לאחר הבחירות לכנסת, כאשר אפשר יהיה לבחון היטב גם את ההשלכות הכספיות של העניין. אני אומר בזהירות – זה נושא רגיש, מטבע הדברים, וצריך להתייחס אליו גם ברגישות וגם בכבוד.

מצד שני, צריך להביא בחשבון, שעל כל שיעור פיצוי שניתן למי שהוא ניצול מהשואה, תמיד אפשר לומר שבתוקף הנסיבות של מה שהוא עבר, ראוי, או אפשר היה, או נכון היה לפצות אותו יותר. מה הגבול? יש גבול של סבירות? יש גבול של אפשרויות? יש קני-מידה מתקבלים כלשהם שאפשר להגיד שהם קני-המידה האבסולוטיים הנכונים ולא אחרים? הרי זה תמיד עניין של נסיבות, של אפשרויות, של מצב תקציבי. אני חושב שכל ההצעות הללו, ממילא לא יהיה  אפשר לדון בהן עכשיו, לא להחליט בהן עכשיו. צריך יהיה לדון בהן, בהשלכותיהן התקציביות, בעלותן ובמציאת המקורות למימונן.

היו"ר יולי-יואל אדלשטיין:

אז פרוצדורלית אני מבין שאתה מבקש להסיר את זה מסדר-היום של הכנסת.

שר האוצר אהוד אולמרט:

אם רוצים לדון בזה במסגרת דיון בוועדה אני לא - - -

היו"ר יולי-יואל אדלשטיין:

אז השר מציע ועדה.

שר האוצר אהוד אולמרט:

אני מקבל את הצעתו של חבר הכנסת יורי שטרן.

היו"ר יולי-יואל אדלשטיין:

הצעתו של חבר הכנסת שטרן יכולה להיות רק מליאה. השר מסכים. יש הצעות אחרות. בבקשה.

שמואל הלפרט (אגודת ישראל - יהדות התורה והשבת):

אדוני היושב-ראש, אדוני שר האוצר, עובדה היא שיש במדינת ישראל עשרות אלפי ניצולי השואה שלצערם קיבלו כל השנים את הקצבה ממדינת ישראל, שהיתה בערך שליש ממה שקיבלו ניצולי השואה ישירות מממשלת גרמניה. הקצבה שמדינת ישראל שילמה לא היתה מתנה של מדינת ישראל. זה היה תמורת מיליארדים שמדינת ישראל קיבלה מייד לאחר מלחמת העולם השנייה, שמהם היא היתה אמורה לשלם קצבאות לניצולי השואה במשך כל השנים.

יש במדינת ישראל שתי אוכלוסיות של ניצולי השואה - יש אוכלוסייה שמקבלת מגרמניה, שמקבלת הרבה יותר מאלה שמקבלים רק ממשרד האוצר.

שאל שר האוצר מה הגבול של הסבירות שצריכים לתת לניצולי השואה. אני רוצה להשיב לו על כך. יש אגף סוציאלי במסגרת מרכז ניצולי השואה. האגף הזה עוזר לניצולי השואה שהם במצב סיעודי קשה. מוסיפים להם כמה שעות של סיעוד מעבר למה שהם מקבלים מהביטוח הלאומי, שמונה-תשע שעות. יש עשרות אלפים כאלה שמסייעים להם במסגרת שעות סיעודיות. לאחרונה, כיוון שהתקציב הצטמצם מאוד, הם נאלצים לדחות אלפי ניצולי שואה שהם במצב סיעודי קשה מאוד ולא לתת להם כמה  שעות סיעודיות. אם שר האוצר שואל מה הגבול, מה הסבירות, אז זו הסבירות - להוסיף כמה מיליוני שקל כדי שיוכלו לתת את השעות הסיעודיות בשביל אלה שהם רתוקים למיטה או לכיסא גלגלים.

היו"ר נסים דהן:

תודה.

אנחנו עוברים להצבעה. בעד זה דיון במליאה, נגד – זה להסיר.

הצבעה מס' 4

בעד ההצעה לכלול את הנושא בסדר-היום - 15
בעד ההצעה שלא לכלול את הנושא בסדר-היום - אין
נמנעים - אין
ההצעה לכלול את הנושא בסדר-היום של הכנסת נתקבלה.

היו"ר נסים דהן:

בעד - 15, אין נמנעים, אין מתנגדים. זה יידון במליאה, אני מתאר לעצמי שבכנסת הבאה. אם יהיה זמן.

צבי הנדל (האיחוד הלאומי - ישראל ביתנו):

בכנסת הזאת.

היו"ר נסים דהן:

חבר הכנסת צבי הנדל, אשרי המאמין.



הצעה לסדר-היום
חמישים-ושמונה שנה להחלטת האו"ם מיום 29 בנובמבר 1947


היו"ר נסים דהן:

אנחנו ממשיכים בהצעה לסדר-היום: 58 שנה להחלטת האו"ם מיום 29 בנובמבר 1947 – של חבר הכנסת אילן שלגי, זו הצעה רגילה; עשר דקות, אדוני.

אילן שלגי (שינוי):

אדוני היושב-ראש, חברות וחברי הכנסת, השבוע לפני 58 שנה, ביום 29 בנובמבר 1947,  החליטה העצרת הכללית של האומות המאוחדות על הקמת מדינה יהודית בארץ-ישראל. היה זה יום היסטורי ורב-משמעות בתולדות העם היהודי, אבי סיפר לי כיצד רקדו הורי ברחובות תל-אביב, ואנוכי, בן השנתיים, על כתפיו. ההחלטה אישרה את תוכנית החלוקה של ארץ-ישראל למדינה יהודית ולמדינה ערבית, וירושלים היתה אמורה להיות עיר בין-לאומית. מדינות ערב ומנהיגי ערביי ישראל לא הכירו בהחלטת האו"ם, והחלה פלישת צבאות ערב. תוצאות מלחמת העצמאות הותירו בידינו שטח גדול מזה שנקבע בתוכנית החלוקה, וירושלים הפכה לבירת ישראל.

יום כזה הוא גם עת ראויה לחשיבה מדינית עם פרספקטיבה היסטורית.

גבולותיה של מדינת ישראל הצעירה עוצבו בהסכמי שביתת הנשק בתחילת שנת 1949, במחצית הראשונה שלה, על בסיס שיקולים פרגמטיים. דוד בן-גוריון מנע מצה"ל בסוף מלחמת העצמאות את כיבוש הגדה המערבית מהשיקול הדמוגרפי ומתוך רצונו כי תקום כאן מדינה יהודית  ודמוקרטית.

בנאומו בכנסת הראשונה ב-4 באפריל 1949, למחרת חתימת הסכם שביתת הנשק עם ממלכת ירדן, אמר בן-גוריון: "מדינה יהודית במציאות הקיימת, אפילו רק במערבה של ארץ-ישראל - - -  היא בלתי אפשרית, כי מספר הערבים במערב ארץ-ישראל הוא יותר ממספר היהודים - - - אנחנו רוצים מדינה יהודית, אפילו אם לא בכל הארץ - - -  ובכן, כשעמדה שאלת שלמות הארץ בלי מדינה יהודית, או מדינה יהודית בלי שלמות הארץ, בחרנו במדינה יהודית בלי שלמות הארץ".

דברים אלה נכונים גם היום. הרוב הגדול בתוכנו מבין כי על ישראל להתכנס לקו שיאפשר לה להתקיים בביטחון וישמור על היותה מדינה יהודית ודמוקרטית, מה שלא יתאפשר אם נישאר במרבית שטחי יהודה ושומרון.

לאחר המובאה מדברי בן-גוריון, ארשה לעצמי להיתלות באילן גבוה נוסף. בספרו "פנקס שירות" כותב יצחק רבין על כהונתו הראשונה כראש ממשלה, ואצטט עם קיצורים: כ-50% מכלל היישובים שקמו מעבר ל"קו הירוק", מאז מלחמת ששת הימים ב-1967, הוקמו בשלוש שנות כהונתה של הממשלה  בראשותי, כפוף לכללים של תפיסה מדינת וביטחונית באשר לגבולות השלום במזרח התיכון. הממשלה אימצה לה מדיניות ביטחונית מוגדרת, היכן ראוי להתיישב והיכן לא. ברמת-הגולן, בבקעת-הירדן, באזור ירושלים ובגוש-עציון – כן. בשומרון – לא. ללב הגדה המערבית, המאוכלס בצפיפות על-ידי ערבים, אל לנו לדחוק מתיישבים יהודים. התיישבות דרמטית כזאת יש בה מסממני הראווה וההתגרות בערבים ובארצות-הברית, ואין בה צורך והצדקה מבחינה ביטחונית.

לאחר מלחמת ששת הימים עשו מנהיגינו שגיאה היסטורית. אילו במקום לומר "נמתין לטלפון מהערבים" היו נוקטים יוזמה, ניתן היה, באבירות של מנצחים, להשיג שלום כולל עם מדינות ערב. רוב משמעותי בישראל היה מסכים לעיקרון של שטחים תמורת שלום, בתיקוני גבול קלים בעיקר בירושלים, בגוש-עציון וברמת-הגולן. כשעלה הליכוד לשלטון ב-1977 לא סיפח בגין את יהודה ושומרון, אולם חל סחף כאשר התנחלויות פוליטיות פוזרו בין היישובים הערביים, בהובלת – מי אם לא – אריאל שרון.

לאחרונה, מתחזקים בקרב הפלסטינים וגורמי השמאל באירופה הקולות נגד פתרון שתי המדינות ומטיפים לפתרון של מדינה אחת. הם יודעים כי הרחם הפלסטינית תנצח את הרחם היהודית, ומודל דרום-אפריקה לנגד עיניהם. בתוך שנים ספורות יהיו הפלסטינים רוב בין הים לירדן, ואז תיראה ישראל כמדינת אפרטהייד עם מיעוט יהודי בעל זכויות יתר. הלחץ הבין-לאומי על ישראל להענקת זכויות בחירה וייצוג לפלסטינים ילך ויגבר, ואנו ניקלע למצב שמפניו הזהיר אותנו בן-גוריון בשנת 1949.

אל לנו לחזור על טעויות קודמינו. אי-קבלת החלטות ועצימת עיניים יהיו המשכו של מצעד האיוולת. אם לא תבוא בקרוב פריצת דרך במשא-ומתן המדיני, יהיה עלינו ליטול את גורלנו בידינו ולקבוע את גבולותינו על-פי שני פרמטרים בלבד - ביטחון ודמוגרפיה. ראוי שנזכור כי בעוד על-פי החלטת כ"ט בנובמבר היה שטח המדינה היהודית כ-57% משטח ארץ-ישראל, שטחה של ישראל בתחום "הקו הירוק" היה כ-78% ממנה. קו זה הוכר בהחלטת האו"ם 242 ואחרות, והקהילה הבין-לאומית רואה בו את גבולה של ישראל.

כיום מבין הרוב בישראל כי חלום ארץ-ישראל השלמה אינו מעשי, וכך גם חלום השלום של אוסלו לטווח הנראה לעין, והוא מוכן לצעדים חד-צדדיים. כבר עתה עלינו להוריד את המאחזים הבלתי-חוקיים, אותם 24 שהוקמו לאחר מרס 2001, ובהמשך את 81 האחרים. דוח טליה ששון, שהוגש לראש הממשלה לפני כתשעה חודשים, צריך להדיר שינה מעיני כל אזרח שומר חוק, בלא קשר להשקפותיו הפוליטיות. השלטון הנוכחי בישראל אינו משמש מופת בהקפדה על שלטון החוק, וחבל שכך.

בשלב הבא נצא חד-צדדית מאזורים נוספים ביהודה ושומרון. תקדים הביצוע נקבע, אופן חישוב הפיצוי לתושבים קיים, מנגנוני הביצוע תורגלו "על רטוב". נגדיר את השלבים הבאים ונקבע כי בתוך שלוש שנים נצא מכל ההתנחלויות המבודדות, למעט אלה שבבקעת-הירדן. הבקעה היא אזור חיוני לביטחון ישראל, יש בה מעט מאוד אוכלוסייה פלסטינית, ועלינו להחזיק בה כאזור חיץ בינינו לבין עולם מוסלמי המשתרע עד פקיסטן. לישראלים שיפונו מההתנחלויות המבודדות ואשר יבחרו להתיישב בגושי ההתנחלויות, בגליל ובנגב, יינתן סיוע מוגדל.

בצד הושטת יד לשלום וצעדים בוני אמון, נמשיך להכות בטרור בכל מקום ונחיש את הקמת גדר הביטחון. הגדר תכיל את גושי ההתנחלויות בגוש-עציון, מעלה-אדומים וגם אריאל, למרות ההסתייגות האמריקנית, וכן בית-אריה—עופרים, שממנה נצפה נתב"ג כעל כף היד. צה"ל ימשיך להחזיק במקומות השולטים ביהודה ושומרון. בצד ההתנתקות וההתייצבות על קו הגדר נבהיר לכולי עלמא, כי בהסכם שלום עתידי יועברו לפלסטינים שטחים חלופיים. קיימת סבירות גבוהה כי אם נפעל כך כעת נקבל תמיכה אמריקנית והסכמה בין-לאומית. אין בידינו כל ערבות כי בעוד עשור יהיה בארצות-הברית ממשל כה אוהד ותומך.

עוד נבהיר, כי בהסכם השלום שבו ייקבעו, נוסף על הגבולות, גם עקרון הפירוז של המדינה הפלסטינית והוויתור המוחלט על זכות השיבה, נשאיר בידינו את כל השכונות היהודיות בירושלים וניפרד מרוב השכונות הערביות, ובהן למעלה מ-200,000 פלסטינים. בהקשר זה יש להדגיש, כי ההצעה להעביר למדינה הפלסטינית את מה שמכונה "שטחי רודוס" באזור המשולש וואדי-עארה אינה ראויה, ועצם העלאת הנושא פוגע בערביי ישראל, שברובם המכריע הם אזרחים נאמנים, ושומה עלינו להבטיח את מקומם בחברה הישראלית כמיעוט שווה זכויות וחובות. לעומת זאת, יש לנקוט פעולה נחרצת להרחקת השוהים הבלתי-חוקיים, כ-150,000 פלסטינים וירדנים, המרוכזים בעיקר ביישובים ערביים.

ישראל תאפשר לאזרחיה ביטחון בלי שלום פורמלי, אך עם שקט דה-פקטו. או אז נוכל סוף-סוף להפנות משאבים לקידום החינוך, לחיזוק הגליל והנגב ולצמצום הפערים ונקיים כאן חברת מופת במדינה יהודית ודמוקרטית. לא פחות חשוב: נעשה להפרדת הדת מהמדינה, כך שהמדינה לא תכפה סוג כזה או אחר של יהדות, ותקיים את הבטחתה לאזרחיה במגילת העצמאות, לחופש דת ומצפון.

58 שנים מאז ההחלטה ההיסטורית בעצרת האו"ם אנו עומדים בפני תפנית, ובלבד שנשכיל ליטול את גורלנו בידינו. תודה רבה.

היו"ר נסים דהן:

תודה. כבוד השר שטרית ישיב.

שר התחבורה מאיר שטרית:

אדוני היושב-ראש, רבותי חברי הכנסת, ראשית אני מברך את חבר הכנסת אילן שלגי על ההצעה לסדר-היום שלו. מעט מאוד אנשים זוכרים את כ"ט בנובמבר, אף שכל אחד זוכר שזה יום הכרזת האו"ם על הקמתה של מדינת ישראל. אני שמח מאוד שטרחת לציין את זה בהצעה לסדר-היום. שמחתי לשמוע את דבריך ואני מברך אותך על הרעיון.

אדוני היושב-ראש, ב-29 בנובמבר 1947, היום לפני 58 שנים, קיבלה העצרת הכללית של האו"ם  החלטה מס' 181, הקובעת כי יש לחלק את פלסטין לשתי מדינות, מדינה יהודית ומדינה ערבית, ולאזור בעל מעמד בין-לאומי, הוא העיר ירושלים.

דיפלומטים מטעם הסוכנות היהודית השתתפו בדיוני ההכנה של העצרת, במהלך השבועות שקדמו לאימוץ ההחלטה. אלה כיוונו לכך שהחלטה מעין זו תתקבל, ולמעשה הביאו לראשונה להכרה של הקהילה הבין-לאומית בצורך בהקמת מדינה עצמאית לעם היהודי. הנהגת היישוב אימצה את ההחלטה, ואילו ההנהגה הערבית ומדינות ערב, שהצביעו נגד ההחלטה במליאה, קיבלו החלטה להילחם בה וביישוב היהודי ופתחו במלחמה יום לאחר אימוצה, במטרה לחסל את הקיום של  היהודים ואת הקיום של המדינה הצעירה שאך זה נולדה.

תושביה היהודים של ארץ-ישראל יצאו במחולות. היתה זו אחת ההחלטות הבודדות בהיסטוריה של הארגון, שהעם בישראל קיבל בקורת-רוח. אימוץ החלטה העוסקת ביום זיכרון בין-לאומי לשואת העם היהודי, שהתקבלה לאחרונה בעצרת הכללית של האו"ם, בהובלת שר החוץ, משתווה להחלטה זו מבחינת חשיבותה לעם היהודי.

מאז אימוץ החלטת החלוקה, מדינת ישראל שבה ומכירה תודה למדינות שהיו חברות באו"ם בשנת 1947, ואשר האמינו והצביעו בעד החלטה 181. מתוך 55 מדינות שהיו חברות אז באו"ם, 33 הצביעו בעד, 13 התנגדו ועשר נמנעו. מעל במה זו אני מבקש לציין את שמות המדינות שתמכו: אוסטרליה, בלגיה, בוליביה, ברזיל, בלרוס, קנדה, קוסטה-ריקה, צ'כוסלובקיה, דנמרק, הרפובליקה הדומיניקנית, אקוודור, צרפת, גואטמלה, האיטי, איסלנד, ליבריה, לוקסמבורג, הולנד, ניו-זילנד, ניקרגואה, נורבגיה, פנמה, פרגוואי, פרו, פיליפינים, פולין, שבדיה, אוקראינה, דרום-אפריקה, ברית-המועצות, ארצות-הברית, אורוגוואי וונצואלה.

אדוני היושב-ראש, אנחנו חבים תודה עמוקה למדינות הללו, שבזכות הצבעתן באו"ם בכ"ט בנובמבר יכולנו להקים את מדינת ישראל ולהגיע למצבנו היום, של מדינה פורחת, משגשגת, עם הישגים אדירים בתחום המדע, בתחום התעשייה, בתחום קליטת העלייה, בתחום הבינוי והפיתוח – הישגים שלדעתי אין בהיסטוריה דומה להם; בטווח זמנים כה קצר הצליחה המדינה הזאת להיות אחת המדינות המפותחות ביותר בעולם בכל התחומים הללו ולהוביל את העולם בתחומים רבים.

עם זאת, אדוני היושב-ראש, חשבתי לנכון, אחרי שקראתי את הצעתו של חבר הכנסת אילן שלגי, להביא לכנסת דבר מאוד מעניין, את נאומו האחרון של חיים נחמן ביאליק, סמוך למותו ב-1934. הרבה, מסתבר, לא השתנה; ואני אומר את זה בעצב. מעניין, אומרים איזהו חכם הרואה את הנולד. חיים נחמן ביאליק, בעיני הוא אחד האנשים החכמים יותר שהיו בספרות הישראלית, איש רוח. מעניין מה הוא אמר ב-1934, לפני כל כך הרבה שנים, מה הוא אמר עלינו.

בשבת, י"ט בסיוון, נפרד ביאליק לפני צאתו לחו"ל מבאי "עונג שבת" ב"אוהל שם", ושם הוא אמר: "הנני יוצא חוצה לארץ מפאת מחלה. הנני מרגיש כי גם תל-אביב שלנו והיישוב בכלל חולים בשעה זו. סימני המחלה נתגלו בזמן האחרון, קודם כול ביחס לאחינו פליטי החרב, האסון, מגרמניה ומארצות אחרות. במקום לדאוג להם להכין פינה וצל, קורה של דירה בכלל, ולו יהא בצריפים, ניצלנו את אסונם למען בצע כסף. 'מלחמה לה' בעמלק מדור לדור' 'אשר קרך בדרך', ואומות שלמות נפסלו לבוא בקהל עד 'אשר לא קדמו אתכם בלחם ומים בדרך בצאתם ממצרים'. כיצד קיבלנו אנחנו את אחינו פליטי החרב? העלינו את שכר הדירות וגזלנו מהם את פרוטותיהם האחרונות.

"הסימן השני למחלה הוא – הספסרות הבזויה האוכלת אותנו כעש. ברק השטן של הזהב סימא את עינינו. אנו מתפארים בגיאות ופריחה, במקום שיש רק מהומה ריקה של ספסרות. דונם אחד עובר עשר פעמים מיד ליד וכל פעם עולה מחירו, ואנו חושבים שזוהי עלייה וגיאות. אין ערך לקרקע מלבד מה שהיא יכולה ליתן לבני-אדם למזונותיהם בשעת חירום וסכנה. אנו עושים בקרקע מה שהספסרות בשעת המלחמה והמהפכות היתה עושה בלחם. שק הקמח היה עובר עשרות פעמים מיד ליד ויש היה מגיע שוב ושוב לאותה היד, ומחירו היה עולה ומגיע לסכומים מבהילים. אבל, סוף-סוף לא היה זה אלא שק קמח. ה'מיליונים' המרמים התנדפו כעשן.

"סימן שלישי למחלתנו הוא – הבריחה מן הכפר אל העיר. חסד גדול עשה לנו הגורל שנתברכנו בפועל העברי, שיצא אל הכפר לחדש את יסודות חיינו, לקשרנו אל האדמה. והנה עכשיו, עם מהומת השקר של הגיאות בעיר, עוזב הפועל העברי את הכפר, מפקיד את העמדות הלאומיות שלנו ועובר לחיים הקלים שבעיר.

"ומכאן, גם תקלה אחרת. סימן רביעי למחלת השעה, העבודה הזרה, הכיבוש הגדול של עשרות שנים, המבצר הלאומי הגדול, העבודה העברית, הולך ונחרב לעינינו, ואין אנו שואלים את עצמנו, מה נעשה מחר, ביום פקודה וסכנה, כשפועלים נוכרים ימלאו את מושבותינו, מי יעמוד לנו, מי יגן עלינו ביום סערה ושואה.

"והנה הסימן העיקרי למחלת השעה, ההתפוררות הפנימית האיומה, ריבוי המפלגות, שנאת אחים, האוכלת בנו בכל פה, מעשי ההרס והחורבן הפנימי של המפלגות הקיצוניות, כפי שהם מתגלים מסביב למשפט הידוע: 'חולה הוא היישוב, וחולה תל-אביב שלנו'. ואני מברך אתכם ואותי שאזכה לראות בשובי אל הארץ סימנים של הבראה".

קשה להאמין, אדוני היושב-ראש, מה שחיים נחמן ביאליק אמר ב-1934, עד כמה הדברים כל כך אקטואליים, חלקם - - -

אילן שלגי (שינוי):

אגב, הוא לא חזר, הוא נפטר בחו"ל.

שר התחבורה מאיר שטרית:

כן, נכון, בנסיעה הזאת. הוא נפטר בחוץ-לארץ.

חלקם, לצערי, קיימים עד היום, רק בעוצמה רבה יותר. אני מאחל לנו שנצליח בשנים הקרובות, יחד, כולנו, בשיתוף פעולה, שבת אחים,  לתקן את הדברים הללו ולהביא ישועה לישראל.

היו"ר נסים דהן:

מה כבודו  מציע?

שר התחבורה מאיר שטרית:

אין לי התנגדות. אם חבר הכנסת שלגי מבקש להעביר לוועדה, אשמח להעביר לוועדה, אם הוא מבקש למליאה – מליאה.

אילן שלגי (שינוי):

במליאה.

שר התחבורה מאיר שטרית:

אין לי התנגדות, אדוני, שהנושא יידון במליאה.

היו"ר נסים דהן:

אם כך יש לנו הצעה אחרת. השר אומר מליאה, חבר הכנסת שלגי הביע דעתו – מליאה. לחבר הכנסת דהאמשה יש הצעה אחרת. גם לחבר הכנסת צבי הנדל יש הצעה אחרת.

עבד-אלמאלכ דהאמשה (רע"ם):

כבוד היושב-ראש, חברי חברי הכנסת, חבר הכנסת שלגי אמר בדבריו – ובזה אני  מסכים אתו -  שמדינת ישראל איבדה הזדמנות פז, לאחר 1967, לעשות שלום עם המדינות הערביות, וכמובן עם הצד הפלסטיני, אם לא היתה נשארת יושבת ומחכה לטלפון. אני אומר, שלמדינת ישראל יש עכשיו הזדמנות פז נוספת, במיוחד לאחר המפץ הגדול והשינויים העמוקים שחלו במפה הפוליטית בכל המפלגות. אין מפלגה ציונית בבית הזה שלא התפלגה או העבירה מנדטים ומנהיגים מצד לצד.

אני אומר שהאפשרות לשלום סביר ובר-קיימא מהצד הפלסטיני קיימת. הצד הפלסטיני מוכן להסתפק במינימום, בהחלטות האו"ם, גם בהחלטות מועצת הביטחון וגם אוסלו, שפחות או יותר קבעו שהפלסטינים יכולים להסתפק בגבולות 1967, דהיינו, 20%-22% מהשטח ההיסטורי של פלסטין, לרבות כמובן מזרח-ירושלים שנכבשה ב-1967. אני חושב שזה המתכון הנכון שבאמצעותו ניתן להגיע לפתרון, לפני שיהיה מאוחר. תודה רבה, אדוני.

היו"ר נסים דהן:

תודה.

צבי הנדל (האיחוד הלאומי - ישראל ביתנו):

מכובדי היושב בראש, חברי חברי הכנסת, אזכור כ"ט בנובמבר, חשבתי שהוא יהיה חגיגי משהו. השר דווקא עשה את זה - גם אם אני חולק על משפט כזה או אחר - עשה את זה חגיגי. מאוד הופתעתי מחבר הכנסת שלגי, שהפך את זה לדיון פוליטי קטן של ערב בחירות. באשר לכ"ט בנובמבר, היה צריך להיות ברור לכולנו שזה אחד המהלכים של תחיית העם היהודי בארץ-ישראל, לא מאבקים של פלגנות. היו כמה שלבים. שלב חשוב מאוד היה בששת הימים, כשכולם רצו להרוג אותנו, להרוס את המדינה, ואנחנו, בחסדי השם, ניצחנו. תהליך כזה יימשך, בעזרת השם, למרות אנשים קטנים וחלשי דעת. תודה.

היו"ר נסים דהן:

תודה.

אנחנו עוברים להצבעה. מי שבעד – בעד דיון במליאה, מי שיתנגד – זה יוסר מסדר-היום. תודה רבה. ההצבעה החלה.


הצבעה מס' 5

בעד ההצעה לכלול את הנושא בסדר-היום – 10
בעד ההצעה שלא לכלול את הנושא בסדר-היום - אין
נמנעים – אין
ההצעה לכלול את הנושא בסדר-היום של הכנסת נתקבלה.

היו"ר נסים דהן:

אם כן, בעד - 10, נגד - אין, נמנעים - אין, הנושא יידון במליאה לכשירצה השם.


הצעה לסדר-היום
מצבן הקשה של המועצות הדתיות

היו"ר נסים דהן:

אנחנו עוברים לנושא הבא. הצעה לסדר-היום מס' 7846: מצבן הקשה של המועצות הדתיות - של חבר הכנסת מאיר פרוש. עשר דקות, אדוני, לרשותך.

מאיר פרוש (אגודת ישראל - יהדות התורה והשבת):

אדוני היושב-ראש, עמיתי חברי הכנסת, הביטוי "לשמור עליו כמו אתרוג" נאמר על-ידי איש תקשורת ידוע, בקשר לפרשות השחיתות סביב ראש הממשלה אריאל שרון ומשפחתו, אך, כמובן, חייבים אנו לומר כי הפרשות הללו עדיין נחקרות, ויש להיזהר באיסור לשון הרע עד אשר יהיו לכולנו מספיק ראיות לחרוץ דין.  אלא שאותו עיתונאי דרש מאתנו, מכולנו, להימנע מדיון בנושא במישורים הפרלמנטריים והתקשורתיים עד אשר תבוצע תוכנית ההתנתקות, וזאת כמובן כדי שלא להפריע לביצוע התוכנית.

אדוני היושב-ראש, תוכנית ההתנתקות כבר בוצעה, לצערנו, ואין היום סיבה, גם מנקודת הראות של תומכיה, להמשיך לשמור על מר שרון כעל אתרוג. מותר ואף חייבים  לדון בנושא השחיתות בכל הכלים הפרלמנטריים והתקשורתיים העומדים לרשותנו. וכאן אני חייב להביע את אכזבתי מהודעת יושב-ראש ועדת החקירה הפרלמנטרית לחקר השחיתות, חבר הכנסת מיכאל איתן, שהודיע על הפסקה בפעילות הוועדה עד לאחר הבחירות לכנסת.

כולנו יודעים שחברי הוועדה שנכחו בדיון מתחו ביקורת על החלטת היושב-ראש לדחות את הדיון.  אני מצטרף לביקורת. לדעתי ההחלטה שגויה, למרות כמה נימוקים טובים של היושב-ראש, חבר הכנסת מיכאל איתן.

אדוני היושב-ראש, עלינו להצטער גם כי החקירה הפלילית המתנהלת נגד ראש הממשלה שרון בפרשת סיריל קרן לא תגיע לסיומה לפחות עד לבחירות בסוף מרס 2006. משמעות הדבר היא כי החשדות המרחפים נגד שרון בפרשה זו וכן נגד חשודים נוספים מבני משפחתו לא יוסרו מעליו עד מועד הבחירות. כזכור, בחקירה מדובר בהלוואה בת 1.5 מיליון דולר שהועברה לשרון דרך איש העסקים סיריל קרן, כדי לאפשר לו להחזיר כספים שמבקר המדינה חייב אותו להשיב.

אמרתי שעלינו להצטער על שהחקירה לא תגיע לסיומה עד הבחירות, משום שטוב היה אם העננה הזאת של השחיתות היתה מוסרת מעל ראשו של אריאל שרון, המציג בפעם השלישית את מועמדותו לראשות הממשלה, וטוב היה אם נושא השחיתות בכלל לא היה מרחף יותר על חיינו הציבוריים.

עמיתי חברי הכנסת, מכובדי השר, כאשר ועדת חקירה פרלמנטרית בנושא השחיתות מפסיקה את פעילותה וכאשר חקירה משטרתית מתעכבת, טוב לנו שיש עיתונות חופשית מלחצים פוליטיים, שעושה לעתים מלאכתה נאמנה. אני רוצה לשבח את העיתון "ידיעות אחרונות" על שפרסם בימים האחרונים תחקיר מקיף ומעמיק בנושא המינויים הפוליטיים של לשכת ראש הממשלה במועצות הדתיות. זוהי עוד פרשת שחיתות, שכנראה תקבל ביטוי בדוח מבקר המדינה ואולי גם בחקירת משטרה נוספת, נוסף על התיקים האחרים הנחקרים עתה נגד משפחת שרון.

אדוני היושב-ראש, חשוב להזכיר כי רעיון האיוולת של פירוק משרד הדתות הוא של מפלגת שינוי כאשר היא נכנסה לממשלת שרון השנייה, ופירוק משרד הדתות בוצע במסגרת ההסכמים הקואליציוניים גם כאשר שינוי היתה מחוץ לממשלה. גם אז המשיך ראש הממשלה שרון לפצל את תפקודי המשרד בין שבעה משרדים אחרים ונטל את סמכויות אגף המועצות הדתיות לעצמו.

התוצאה המעשית של פירוק משרד הדתות היא הלכה למעשה קריסת שירותי הדת במדינה, ולא יועיל לאף אחד שום דבר ולא יועיל לשר שום דבר. יצא נא וישאל את רבני הערים, רבני המושבות, רבני היישובים, מה קורה בכל מה שקשור בשירותי דת. קריסה מוחלטת. זה אחד הדברים החמורים ביותר שנזקפים לחובת ממשלה זו, המסיימת, ברוך השם, את ימיה.

בתקשורת אנחנו קוראים חדשות לבקרים על הלנת שכר, על שביתות מחאה, על דמורליזציה וכדומה, אבל הבעיות הן הרבה יותר חמורות. מדובר בקריסה של שירותי הדת במדינה.

הפרשה החמורה ביותר היא פרשת המינויים למועצות הדתיות. כאן השחיתות חוגגת בריש גלי ולעיני השמש ללא בושה. כאילו היינו במדינת "שחיתוסטן" ולא במדינת ישראל. דרך אגב, מזמן כבר היו כאלה שהצטערו על כך שמדינת ישראל משתמשת בשם ישראל, אבל בימים כאלה אפשר לקרוא במקום מדינת ישראל מדינת "שחיתוסטן".

אדוני היושב-ראש, אני מצטט מהתחקיר שפורסם בעיתון "ידיעות אחרונות": "כולם יודעים מי ממנה והיכן ממנים. הבן עומד מאחורי המינויים, הוא דואג לאבא שלו ועושה את המינויים בשבילו, וכל המינויים הם מקורבים שפעילים עבור האבא". יש ציטוט אחר, מפיו של עוד חבר מרכז ליכוד: "המגמה היא להכניס כמה שיותר אנשי ליכוד, נאמני שרון, לתוך המועצות הדתיות, לחלק ג'ובים וצ'ופרים". דרך אגב, למפלגה הזאת, שר התחבורה שתמיד פעל נגד הדברים האלה, מצטרף למפלגה החדשה, ששם במפורש מדברים שזו הדרך. יש עוד ציטוט, שוב מחבר נוסף בליכוד, וראוי לשים לב לכל מלה הנאמרת: "ברגע שהאנשים של שרון שולטים על המועצות הדתיות, יש לו השפעה על כמות רחבה של אנשים. אותם אנשים ממנים את האנשים שלהם. הממונה ממנה את המזכירה שלו, את הנהג שלו והרבה אחרים, ובכך שרון משתלט על השטח".

אדוני היושב-ראש, מדובר במינויים במספר בלתי ידוע בכל רחבי הארץ. ייתכן שמדובר כאן בשערורייה הגדולה ביותר בתולדות המדינה. אולי באמת ראוי לשנות את שמה של המדינה, כמו שאמרתי, למדינת "שחיתוסטן". לשיטות שהנהיג ראש המשלה ראוי לקרוא "השלטון השרוניסטי" או בקיצור "שרוניזם". מתוך שפע הציטוטים של חברי מרכז הליכוד שמונו על-ידי משפחת שרון ראוי במיוחד להביא את הדברים הבאים: "שרון ממנה את אנשיו, את נאמניו. אין מכרז, אין ועדת איתור, אין הגבלות, שום דבר. יש רק קריטריון אחד, שהם יעבירו החלטות של שרון במרכז הליכוד ויתמכו בו. כל העניין הוא סדום ועמורה".

אדוני היושב-ראש, מישהו כבר אמר זאת, אבל גם אני אמרתי זאת, לפניו, ואני חוזר על כך כאן ואומר: שרון מזכיר במידה מסוימת את בניטו מוסוליני האיטלקי. גם מוסוליני עזב מפלגה אחת וייסד מפלגה אחרת משלו. גם הוא כיהן כראש ממשלה עד שהשתכנע לכונן דיקטטורה והפך לדוצ'ה – מנהיג באיטלקית. שרון כבר מדבר על משטר נשיאותי, כדי שיוכל בכלל לעשות במדינה ככל העולה על ראשו. "דוצ'ה שרון".

עמיתי חברי הכנסת, אני חוזר שוב למינויים במועצות הדתיות. מכיוון שהן אמורות לדאוג להקמה ולאחזקה של בתי-כנסת ומקוואות, ומכיוון שהן אמורות לעסוק בארגון שיעורי תורה ופעילות בתחום ההווי המסורתי, ומכיוון שמועצות דתיות ממונות על ההוצאות והמשכורות של רבנים, משגיחי כשרות וכדומה, חובה כמובן שהמינויים למועצות הדתיות יהיו על בסיס של כישורים וזיקה דתית. אך שרון ממנה, כאמור, מקורבים חסרי כישורים ואנשים בעלי זיקה פוליטית ונאמנות אישית. לכן אנחנו עדים לקריסת שירותי הדת במדינה.

מה שכואב הוא, שאחרי התחקיר הגדול שהיה ב"ידיעות אחרונות" צוטט מלשכת היועץ המשפטי לממשלה שהוא לא רואה פסול במינויים האלה. אני רוצה להזכיר לך, אדוני היושב-ראש, כאשר היו כאלה שאמרו שש"ס, כאחראית על משרד הדתות, ממנה מינויים פוליטיים באמצעות המועצות הדתיות - מי לא עסק בעניין הזה ומי לא חקר את הנושא הזה? היום, מלשכת היועץ המשפטי לממשלה מוסרים שהדבר הזה טבעי וכך צריך להיות. אז לומר שגם שם יש בעיה? אני יכול לומר זאת, אבל כשאומר זאת תקום עלי צעקה גדולה בכל המדינה.

לכן ראוי, אדוני היושב-ראש, שהשחיתות הזאת תיבדק הן על-ידי מבקר המדינה ואולי גם על-ידי המשטרה, ובמערכת הבחירות נאמר לעם ישראל: "סור מרע ועשה טוב". תודה.

היו"ר נסים דהן:

תודה רבה. כבוד השר, בבקשה.

זאב בוים (אחריות לאומית):

אדוני היושב-ראש, יש לי בקשה לחבר הכנסת פרוש - אולי תואיל בטובך לחזור מההשוואה הזאת לדוצ'ה מוסוליני. אני חושב שלא ראוי שהדברים ייאמרו פה, בכנסת.

מאיר פרוש (אגודת ישראל - יהדות התורה והשבת):

אתה היית צריך להתבייש בזה שרבים קוראים למדינת ישראל מדינת "שחיתוסטן". זה הרבה יותר חמור. זה הרבה יותר פוגע. זה שם רע לכל המדינה.

היו"ר נסים דהן:

חבר הכנסת פרוש. חבר הכנסת בוים.

זאב בוים (אחריות לאומית):

- - - כמי שהיה בעל ברית של היטלר, אני חושב שזה לא ראוי. אני מציע שתחזור בך.  זו בושה שחבר כנסת פה ישווה איזה ראש ממשלה בישראל או בכלל מנהיג בישראל למוסוליני.

מאיר פרוש (אגודת ישראל - יהדות התורה והשבת):

למה אתה נפגע? אתה צריך להיפגע מזה שהמדינה הזאת היא מדינת "שחיתוסטן".

היו"ר נסים דהן:

חבל על הזמן, אתה רק מחריף את המצב. תודה רבה.

כבוד השר שטרית, יש לך הזדמנות להגיב על הדברים.

שר התחבורה מאיר שטרית:

אדוני היושב-ראש, רבותי חברי הכנסת, חבר הכנסת בוים, לצערי, נשמעו מעל הדוכן הזה דברים יותר חריפים במסגרת מה שנקרא "שבת אחים גם יחד". אני ממש מצטער על הדברים. אני חושב שאתה צודק בהערה שלך וחבל שהדברים נאמרו, אבל אינני רוצה לגלוש לוויכוח או להחריף את הוויכוח, זה לא יעזור לאף אחד. אני מבקש לענות על ההצעה עצמה ולהתייחס לנושא של המועצות הדתיות.

אדוני היושב-ראש, הרשות הארצית לשירותי דת פועלת יחד עם גורמי ממשלה אחרים למען ייצוב מצבן של המועצות הדתיות. כיום, רק 20 מועצות דתיות מתקשות לשלם את שכר העובדים והגמלאים. בחלק ניכר מהמועצות הללו מדובר בעיכוב תשלום של חודש אחד בלבד.

חשוב להזכיר את המקור העיקרי לגירעונות המועצות הדתיות, שהיה אי-העברת חלקן של הרשויות המקומיות לתקציבי המועצות. זו לא טענה כלפיהן, אלא מצבן של הרשויות היה קשה.

לאחרונה יזמה הרשות הארצית החלטה בממשלה, שקבעה את תקציבי המועצות הדתיות ברשויות שבהן היתה מחלוקת ביחס להיקפי ההשתתפות של הממשלה ושל הרשויות המקומיות. החלטה זו מאפשרת למועצות לתבוע מהרשויות את העברת חלקן בתקציב באמצעות פנייה לערכאות משפטיות.

אשר לשימוש במתקני המועצות הדתיות לטובת פעילות הזרה לשירותי דת - הרשות הארצית לשירותי דת לא מכירה תופעה שכזאת. אם לחבר הכנסת הנכבד יש טענות קונקרטיות לגבי מועצה זו או אחרת, הוא מוזמן לפנות לרשות הארצית ולכל גורם אחר המוסמך לעניין זה.

הרשות הארצית לשירותי דת פועלת לשם אספקתם הסדירה של צורכי הדת ואין בכוונתה לאפשר במישרין או בעקיפין לשבש פעילות זאת.

אדוני היושב-ראש, אין לי התנגדות להעברת הנושא לדיון בוועדה, שבה אפשר לבדוק את הדברים שחבר הכנסת פרוש העלה ולשמוע את הנוגעים בדבר.

היו"ר נסים דהן:

חבר הכנסת פרוש, אתה מסכים לוועדה?

מאיר פרוש (אגודת ישראל - יהדות התורה והשבת):

בסדר.

היו"ר נסים דהן:

יש לנו הצעה אחרת של חבר הכנסת נסים זאב - להסיר מסדר-היום.

נסים זאב (ש"ס):

אדוני היושב בראש, כנסת נכבדה, ראש הממשלה התפאר בסגירת משרד הדתות. זה היה הפרויקט שלו. הוא בא ואמר: אנחנו עכשיו עושים סדר. אבל אף אחד לא העלה בדעתו שראש הממשלה הולך לתת את הכתובה הזאת, משרד הדתות, לבן שלו, עמרי, והוא יחליט מי נכנס, מי יוצא, איזה ירקן, איזה זבלן, מי יהיה חבר ומי לא יהיה חבר. מה זה? איך מפעילים את המנגנון הזה? פשוט המערכת מופקרת. כאילו באו לחסוך, השירותים נסגרו, מקוואות סגורים, אפילו ברחבי ירושלים. רק אתמול דיבר אתי הרב של בקעה ואמר לי שהמקווה בבקעה סגור. למה מקוואות סגורים? מי ייתן את הדין על זה?

ראש הממשלה ממשיך בדרכו – קדימה. צריך פה רודן, ואם לא יהיה רודן, העם לא יתמוך בו כראש הממשלה. זה העם שלנו.

היו"ר נסים דהן:

תודה.

אנחנו עוברים להצבעה. בעד – ועדה, נגד – להסיר.

הצבעה מס' 6

בעד ההצעה להעביר את הנושא לוועדה – 8
בעד ההצעה שלא לכלול את הנושא בסדר-היום – 1
נמנעים – אין
ההצעה להעביר את הנושא לוועדת הפנים ואיכות הסביבה נתקבלה.

היו"ר נסים דהן:

תודה רבה. בעד - 8, נגד - 1, אין נמנעים. הנושא יידון בוועדת הפנים.


הצעות לסדר-היום
כריתת עצי זית בכפר סאלם

היו"ר נסים דהן:

אנחנו ממשיכים בסדר-היום. הצעות לסדר-היום מס' 7811, 7812, 7832, 7836 ו-7839 בנושא: כריתת עצי זית בכפר סאלם - של חבר הכנסת ג'מאל זחאלקה ועוד חברי כנסת. חבר הכנסת ג'מאל זחאלקה, בבקשה. זו הצעה דחופה - שלוש דקות לרשותך, אדוני.

ג'מאל זחאלקה (בל"ד):

אדוני היושב-ראש, אולי הדבר הכי קל זה לתקוף את המתנחלים, את תנועת ההתנחלות הקולוניאלית בשטחים הכבושים, אבל אני רוצה לקרוא את הכותרת או את המשפט שנמצא בכותרת של Ynet בעקבות המעשה: "זאת לא הפעם הראשונה. בחודש שעבר השחיתו 300 עצים, וקצין התיאום הישראלי הבטיח שזו הפעם האחרונה שהוא מרשה למתנחלים לעשות דבר כזה. אבל הנה זה קורה פעם נוספת. דובר אלון-מורה: 'מדובר בהאשמות דמיוניות'." הנה לכם כל הסיפור. אם הקצין אומר שזו הפעם האחרונה שהוא מרשה, סימן שהוא הרשה בעבר, אולי לפני העניין, ויכול להיות שבדיעבד. הוא נתן רשיון לכריתת עצים ולעקירת עצים ולפגיעה ברברית בפרנסתם של אנשים, במעשה של כובש שאומר שהוא קשור לקרקע והוא עוקר עצי זית.

איזה מין כובש ברברי זה? מאיפה הוא בא? איזה קשר יש לו לאדמה ולארץ הזאת? ואומרים שהם אוהבים את הארץ? יש כאן תאוות בצע. הם לא קשורים לארץ, הם זרים. זה כובש זר ואכזר שאין לו שום דבר עם הארץ. אני לא יודע מאיפה הם באו. והקצין אומר: זו הפעם האחרונה שאנחנו מרשים. שוב זה קרה ושוב הוא אומר שזו הפעם האחרונה שהוא מרשה.

לפני כמה שבועות מצאו תעודת זהות של מתנחל בכרם עצים שנשרף. מה עשו? המשטרה האדיבה החזירה לו ברוב נימוס את תעודת הזהות שלו. הוא נאסר? הוא עונה במרתפי השב"כ? ראו בו עוקר עצים מתקתק? לא. החזירו לו את תעודת הזהות.

יש כאן שיתוף פעולה. אני בטוח שסגן השר יעלה לכאן, לדוכן, ויגלגל עיניים מעלה מעלה ויגנה את המעשה וידבר, אבל הם לא עושים שום דבר. יש כאן חלוקת עבודה. יש כאן מדיניות, שהממשלה משרה על המתנחלים, שהם יכולים לעשות מה שהם רוצים ואחר כך אומרים, אנחנו עוקרים.

היו"ר נסים דהן:

נא לסיים.

ג'מאל זחאלקה (בל"ד):

אנחנו יודעים שהמשטרה יודעת מי עושה את זה ושהממשל הצבאי יודע מי עושה את זה והם מעלימים עין ואומרים להם: חבר'ה, פעם אחרונה שאתם עושים את זה. זו בעצם קריצת עין ואתם יכולים לעשות מה שאתם רוצים ואנחנו שמחים על זה. זה מעשה ברברי, ואני חושב שגם מעשים כאלה צריכים להגיע להאג, ואלה שאחראים להם צריכים להיות מנודים מחברת העמים ובני-התרבות; לא רק מי שעוקר אלא מי שנותן השראה ואומר שזו הפעם האחרונה. מה עשה הממשל הצבאי עם אותו קצין?

היו"ר נסים דהן:

חבר הכנסת עסאם מח'ול, נא לא ללמוד מן הדובר הקודם ולשמור על מסגרת הזמן. אחריו - חבר הכנסת עבד-אלמאלכ דהאמשה.

עסאם מח'ול (חד"ש-תע"ל):

אדוני היושב-ראש, חברי הכנסת, אנחנו ניצבים פעם נוספת מול כרוניקה של ונדליזם ידוע מראש. הדיון הזה על עקירת עצי זית הופך להיות דיון עונתי על הבמה הזאת. התשובה שאנחנו נקבל מסגן שר הביטחון, גם היא תשובה עונתית. זכור לי שב-27 באוקטובר 2004 הנושא עלה מעל הבמה הזאת. ב-12 בנובמבר 2003, בדיוק בתקופת מסיק הזיתים, הנושא עלה כאן, מעל הבמה הזאת. קיבלנו תשובות, קיבלנו הבטחות, וזה חוזר חלילה. לא תהיה שנה, לא תהיה עונה שלא נעמוד כאן ונתריע על הוונדליזם הזה, שאין לו אח ורע.

זוהי התפרקות פרימיטיבית של קומץ מתנחלים מפונקים על-ידי השלטון, על-ידי הכיבוש, והממשלה - כל עוד הם פוגעים בציפור הנפש של הפלסטינים. זה המסר, וכך אנחנו חוזרים ונזקקים לדיון כאן בנושא הזה פעם אחר פעם. סוף-סוף אנחנו יכולים להגיד שעץ הזית בכפר סאלם שנשרף או נגדע בצל התפרקות פרימיטיבית כזאת הופך להיות עץ הדעת של הטוב והרע ביחס לממשלה הזאת ולתרבות, שיש אנשים שמדברים עליה גבוהה גבוהה אבל אין להם קשר אליה.

בנימין אלון (האיחוד הלאומי - ישראל ביתנו):

אתה תופיק זיאד, משורר.

עסאם מח'ול (חד"ש-תע"ל):

אדוני היושב-ראש, עיתון "הארץ" היום מציין שיש כאן קשר עם הממשלה ומדבר על הזנחה נפשעת של השלטונות שאינם שמים יד ואינם מעוניינים לשים יד על אותם פושעים כורתי עצים, גודעי עצים ושורפי עצי זית. אנחנו אומרים שמי שלא מבין את בעל מטע הזיתים, שבא עם כף היד שלו ומעביר אותה בין העלים כפי שאמא מעבירה את כף היד על הלחיים הטריות של התינוק שלה, לא מבין מה זה עץ הזית בשביל מי שנוטע אותו. הוא לא מחובר לארץ הזאת.

מי שלא יודע את מיקומו של עץ הזית, מי שלא מבין מה זה זעתר ומה זה מרמיה, ומה זה הל ומה חוביזה, כל דבר שנוגע לאדמה הזאת, ולא יודע לאהוב אותם, הוא לא מחובר, הוא זר לארץ הזאת, הוא זר למולדת הזאת והמולדת הזאת זרה לו.

אנחנו יודעים, אדוני היושב-ראש, את מי להאשים. אנחנו לא מאשימים יותר את אלה שיושבים במאחזים. אנחנו מאשימים את אלה שיושבים כאן, מאחזים עיניים ואינם עושים דבר כדי לתפוס אותם ולהכניס אותם לכלא.

היום מפרסם עיתון "הארץ" ידיעה על 900 עצים בכפר סאלם, מאז מאי שעבר ועד היום, שנשרפו או שנגדעו. מי אחראי לכך? מי צריך לתת את הדין על זה? יותר מ-800 תלונות הגיעו למחוז ש"י של המשטרה. מה קורה אתן? תחנות המשטרה נמצאות בתוך ההתנחלויות. חלק גדול מאנשי המשטרה הם מתנחלים בעצמם, וכולם בקריצת עין אומרים: הלאה, קדימה, אומרים: קדימה, לעקור עצים, קדימה לגדוע עצים, קדימה להרוס את המולדת הזאת.

אנחנו הבעלים, האמא האמיתית של התינוק. נגן עליו ונגן על שלמותו.

היו"ר נסים דהן:

תודה. חבר הכנסת עבד-אלמאלכ דהאמשה. אחריו - חבר הכנסת נסים זאב.

נסים זאב (ש"ס):

חבל שאני לא יתום. יש לו אמא ואין לו אבא.

היו"ר נסים דהן:

חבר הכנסת נסים זאב, לך יש הצעה אחרת, תשמור את הדברים לאחר כך. שלוש דקות, אדוני, על-פי התקנון.

עבד-אלמאלכ דהאמשה (רע"ם):

כבוד היושב-ראש, חברי חברי הכנסת, אכן, זה שנים מאז פושעי הארץ הזאת, פושעי ההתנחלויות, פושעי האנושות, פושעי עץ הזית, פושעי הטוב, פושעי המולדת, לקחו לעצמם זכות בעידוד הצבא. הפושעים האלה לא היו יושבים שם יום אחד נוסף אם הצבא לא היה מגן עליהם ונלחם בשבילם.

אכן, הוא הוציא אותם מעזה. אנחנו עכשיו בתקופה של מפץ, והמפץ הזה חייב להביא שפיות. את הפושעים האלה חייבים לשים מאחורי סורג ובריח. בוודאי לא להשאיר אותם שם. מי גודע עצי זית?

צבי הנדל (האיחוד הלאומי - ישראל ביתנו):

אתם רוצחים. מי פושע? מי רוצח?

עבד-אלמאלכ דהאמשה (רע"ם):

מי משחית את הטוב שבעצים? עץ הזית הוזכר בקוראן לא פעם אחת ולא פעמיים. עץ הזית בעיני האנושות כולה מסמל את השלום, את הטוב שבאנושות. אבל מה נעשה אם יש כאלה שמוצאים את עצמם אויבי עץ הזית והם מכריזים על עצמם, במעשיהם, אויבי השלום, אויבי הטוב, אויבי עץ הזית, אויבי האדמה הזאת, אויבי הפלאח הפלסטיני. הם חייבים להיות מאחורי הסורגים. הם פשעו ופשעו ופשעו, וצבא מדינת ישראל ממשיך להגן עליהם, ובכפפות של משי מטפח את הפשע הזה. ואני אומר, יפה שעה אחת קודם. הפושעים האלה רצחו ראש ממשלה בעם, לאחר שעודדו אותם, העלימו עין. אמרו, כל עוד הם רוצחים פלסטינים, אין בעיה. עכשיו הם אומרים, כל עוד הם משחיתים את העצים של הפלסטינים - ממילא הפלסטינים דמם זול יותר.

צבי הנדל (האיחוד הלאומי - ישראל ביתנו):

צבי הנדל? מי פה רוצח? אתם רוצחים.

עבד-אלמאלכ דהאמשה (רע"ם):

עצי הזית של הפלסטינים זולים יותר. כל עוד החברה הזאת - - -

ג'מאל זחאלקה (בל"ד):

כמה ילדים רצחת?

צבי הנדל (האיחוד הלאומי - ישראל ביתנו):

אתם רוצחים.

נסים זאב (ש"ס):

אל תיקח את זה באופן אישי.

עבד-אלמאלכ דהאמשה (רע"ם):

- - - אז כאילו זה חצי נחמה, אפשר להעלים עין. כפי שהרצח - - -

היו"ר נסים דהן:

חבר הכנסת הנדל, יש לך רשות דיבור עוד מעט, נא לא להפריע. נא לא להפריע, חבר הכנסת עסאם מח'ול.

עבד-אלמאלכ דהאמשה (רע"ם):

כל עוד הם חוסכים את הפצעים שלהם מתוך המדינה כאן, בתוך מדינת ישראל, והם מכלים את שנאתם ואת איבתם, את הרוע שביניהם, על הפלסטינים, אז כאילו זה חצי נחמה, אפשר להעלים עין. כפי שהרצח בפלסטינים בסוף הגיע לתוך מדינת ישראל, הפשיעה הזאת נגד האנושות, נגד העצים, נגד השלום, נגד כל מה שהעץ הזה מסמל, גם היא תעבור לתוך מדינת ישראל. הצבא שאיננו מכה ביד של ברזל, אתם יודעים מה? לא צריך להכות, רק לא להגן עליהם. רק לצאת משם ולראות את מוגי הלב עומדים מול הפלסטינים ונכנסים לכרמים, לזיתים, לגדוע אותם.

אדוני היושב-ראש, אני מסיים במשפט אחד מסכם: כל מדינת ישראל, ובראש ובראשונה צבא-הגנה לישראל וממשלת ישראל, הם האחראים לפשע הזה. אחרים לא מבצעים את זה בידיהם, אבל מבצעים את זה שלוחי המדינה, בתוך הגדה המערבית, בתוך העם הפלסטיני. אומנם המדינה גם לא כל כך שלחה אותם, הם נמצאים במאחזים בלתי חוקיים, אבל את הרשע הזה חייבים לסיים. את המאחזים - לפרק, את ההתנחלויות - לפרק, ואז יושג קץ לפשעים האלה, שמביישים כל בן-אנוש באשר הוא. חבל שהם מוצאים גם מי שיגן עליהם, אפילו בבית הזה. תודה רבה, אדוני.

היו"ר נסים דהן:

חבר הכנסת איתן כבל - לא נוכח. חבר הכנסת אבשלום וילן - שלוש דקות לאדוני.

אבשלום וילן (מרצ-יחד):

אדוני היושב-ראש, רבותי חברי הכנסת, יושבים פה באולם סגן שר הביטחון וסגן השר לביטחון פנים. תראה, אדוני היושב-ראש, כריתת עצי זית ברברית, מכוערת, אלימה, חסרת שום היגיון, זולת היגיון מטורף של אנשים חסרי מערכת ערכים אלמנטרית, מנוגדת לדעתי גם למי שמאמין בתפיסת ארץ-ישראל השלמה. לבוא לחקלאים - - -

ג'מאל זחאלקה (בל"ד):

אתה טועה. אלה שמאמינים בארץ-ישראל השלמה רוצים לעקור את התושבים ולא רק את העצים.

צבי הנדל (האיחוד הלאומי - ישראל ביתנו):

אתם רוצחים.

היו"ר נסים דהן:

חבר הכנסת הנדל וחבר הכנסת זחאלקה, כדי שחבר הכנסת וילן יוכל לדבר, אני אוציא אתכם מהאולם.

אבשלום וילן (מרצ-יחד):

ביום חמישי שעבר ישבתי עם האנשים שעוזרים לחקלאים על בסיס התנדבותי, לא פוליטי, האנשים שעוזרים לחקלאים להגיע. סגרו שם את הכבישים, אדוני סגן שר הביטחון, והחקלאים מכפר סאלם לא יכלו להגיע ופחדו מההתנכלויות של המתנחלים מהמאחז הבלתי-חוקי שם. במקרה באו חברים שלי, ידידים שלי, לא על בסיס פוליטי, על בסיס הומניטרי, לעזור להם לשמור, לעזור לעבד בשבת את השדות. בדרך חזרה הם גם נפגשו עם אנשי המאחז הבלתי-חוקי ודיברו עם הרב שם.

התגובה הגיעה במוצאי-שבת, ליל יום ראשון. עכשיו תראה, שוב, כמו במקרים הקודמים, מה עושים? המשטרה חוקרת, נו. הצבא – יש מינהל אזרחי, נותן את ההגנה, חוקר ובודק מה לא היה בסדר?  איך קרה?

אבל מה קורה בפועל? בסופו של דבר פעם אחר פעם האנשים האלה לא מובאים לדין. אין דין ואין דיין. זאת לא מדינת ישראל, זה מערב פרוע, איש הישר בעיניו יעשה. אני שואל: איפה רשויות החוק? הרי זאת לא כריתה ראשונה. כרתו שם לפני כמה חודשים. מדוע הלכו בשבת לעזור להם לעבד את החלקות? בדיוק מאותה סיבה. אותו דבר קרה לנו גם במאחז ליד מעון, ואני התקשרתי אישית בשבת לשר לביטחון פנים, גדעון עזרא, ואמרתי לו: "ידידי השר, ברגע זה מכים אזרחים שעוזרים להעביר שם תלמידים, טפל בזה. יש שם מתנחלים אלימים, מוקצים שבמוקצים, ואתם אינכם עושים דבר".

אז אני רוצה להבין, זאת לתפארת מדינת ישראל? אדוני היושב-ראש, אתה יודע שבמקרה, במקרה קראתי בעיתון "הצופה" ביום שני את סיפור המעשה. ומה כותב עיתון "הצופה"? הוא בכל זאת עיתון מפלגתי, מפלגה עם חמישה מנדטים בכנסת ישראל. הוא אמר שמדובר בפרובוקציה של אנשי השמאל הקיצוני, שבאו ועקרו את הזיתים כדי שיגידו שזה המתנחלים. נו באמת. אנו מגיעים פה לתיאוריות קונספירציה מהדרגה הנמוכה ביותר, שלא לומר - המטומטמת.

אני שואל את סגן השר לביטחון פנים ואת סגן שר הביטחון: לסדום ועמורה דמינו? איזה מין מוסר יהודי הומניסטי אוניברסלי יש בדברים האלה? מדוע לא נעצר איש? מדוע פעם אחת ולתמיד לא תתפסו את אותם אנשים? השמות ידועים, הכתובות ידועות. פעם אחת נראה שזה לא קיים - ויכוח פוליטי, נמשיך לריב על התנחלויות, אך יהיה בינינו קונסנזוס, שתרבות של חוליגנים היא מחוץ לכל תחום, שלא פוגעים בחקלאי, אם יהודי, אם ערבי, אם כל אחד אחר. את הדברים האלה פעם אחת אתם - קדימה, אחורה, איך אין לכם בושה? איך אתם ישנים בלילה כשעושים פשעים כאלה? והמשטרה חוקרת והצבא מטפל.

אין דבר מעליב, מקומם אותי יותר כישראלי, כיהודי, כאזרח העולם, שבאים ברברים ככה, כורתים עצי זית, ושלטון ישראל, אנו, המעצמה החזקה, לא מסוגלים את הפשע המכוער הזה לעקור מהשורש. תודה.

היו"ר נסים דהן:

ישיב סגן שר הביטחון - וגם סגן השר לביטחון פנים, כל אחד ייתן חצי תשובה.

סגן השר לביטחון פנים יעקב אדרי:

אדוני היושב-ראש, חברי הכנסת, אני לא רוצה להתחרות במלים הבומבסטיות ששמעתי כאן. המעשה הוא מספיק חמור כדי שכולנו נגנה אותו בכל פה ובכל לשון.

עסאם מח'ול (חד"ש-תע"ל):

לא מספיק לגנות, צריך לעשות.

ג'מאל זחאלקה (בל"ד):

- - -

היו"ר נסים דהן:

אתה לא רוצה לשמוע תשובה, חבר הכנסת זחאלקה? אתה לא חייב. אתה יכול לצאת החוצה, ואל תיתן לי להוציא אותך. תן לו לענות. מי שלא רוצה לשמוע תשובה, מוזמן לשתות קפה במזנון.

סגן השר לביטחון פנים יעקב אדרי:

אני רוצה להצטרף לכל הגינויים, ואני מוסיף, שמי שעשה את זה - זה מעשה חמור, ברברי, לא תרבותי, לא אנושי. אני חושב שהדברים ראויים לכל גינוי, ושמחתי לשמוע גם לפני הדיון הזה, שהיו גינויים מקיר אל קיר, חוץ מחריגים שאני לא מסכים אתם, וחבל שאומרים דברים שמצדיקים כריתת עץ. אין דבר שיכול להצדיק פגיעה בגידול חקלאי. אני חושב שזה חמור ביותר.

גם מאוד מוזר לי הקצין הזה שאמר דברי איוולת, הוא אמר שזו פעם אחרונה, בפעם הבאה - אני נסמך על דברי חבר הכנסת זחאלקה. אם זה נאמר על-ידי קצין, אלה דברי איוולת, וחבל שהם נאמרו בכלל.

סגן שר הביטחון זאב בוים:

- - -

היו"ר נסים דהן:

חבר הכנסת בוים, הבטחת שהתשובה היא על דעת שניכם. עכשיו אתה רוצה לעזור לו? נא לא להפריע.

סגן השר לביטחון פנים יעקב אדרי:

המעשה מנוגד לכל הערכים של כל בני-האדם, בכלל זה העם היהודי. זה דבר שלא ייעשה. אנשים עובדים יום ולילה, מגדלים גידולים, וכורתים להם. זה מעשה ברברי, ואין לי מלה אחרת. הדברים מספיק חמורים כדי לגנות אותם בכל פה ובכל לשון.

לפי העדויות, הושחתו כ-260 עצים. לצערנו הרב, וזאת אולי הבעיה – אני מדבר על המקרה האחרון – לצערנו הרב, כשרוצים לעצור מישהו, צריך ראיות, הוכחות. זה נעשה על-פי רוב בלילה, לא ביום. היום מסור חשמלי עושה את זה מייד, יש עדות של איש בן 80 ועוד אחד בן 20 שראה מהגב את האדם, אך אי-אפשר לזהות.

ג'מאל זחאלקה (בל"ד):

המתנחל השאיר תעודת זהות.

סגן השר לביטחון פנים יעקב אדרי:

זה לא שייך למקרה האחרון.

ג'מאל זחאלקה (בל"ד):

מקרה לפניו.

סגן השר לביטחון פנים יעקב אדרי:

אני לא יכול לענות על מקרה לפניו, אני מתייחס למקרה האחרון.

עבד-אלמאלכ דהאמשה (רע"ם):

בשביל מה יש משטרה במדינה הזאת?

היו"ר נסים דהן:

חבר הכנסת דהאמשה, כסגן יושב-ראש אתה יודע שמה שאתה עושה עכשיו לא מקובל. אתה מפריע.

סגן השר לביטחון פנים יעקב אדרי:

חבר הכנסת דהאמשה, אני מבין שמערכת הבחירות מתקרבת, וצריך להוסיף. שמעתי, תן לי לענות.

אני מודיע שיתקיים דיון ברמה הבכירה ביותר במשטרה, והשר, שהיה פה לפני כמה דקות, נתן הנחיה חד-משמעית – חייבים לשים יד על האנשים האלה.

אני מאוד מקווה שייתפסו, כי אסור שיקרה מקרה נוסף כזה. זה מכתים את כולם. זה עושה נזק למתנחלים, ואני מציע לא לעשות הכללות. אלה מתי מעט, שצריך לתפוס אותם ולשים אותם בכלא. זה מכתים גם את המתנחלים, הם לא מסכימים לזה, רובם המכריע, הגדול, צריך להגיד את זה - שמעתי אותם גם מגנים את זה - גם אם אתה לא מסכים לדעתם.

עבד-אלמאלכ דהאמשה (רע"ם):

- - -

היו"ר נסים דהן:

חבר הכנסת דהאמשה, אני אצטרך לקרוא אותך לסדר.

סגן השר לביטחון פנים יעקב אדרי:

המשטרה לקחה את הנושא בעדיפות עליונה, והשר הנחה שחייבים לעשות כל מאמץ כדי למצוא את האנשים שעשו את זה – אחד, שניים, לא יודע.

עסאם מח'ול (חד"ש-תע"ל):

האם יש עצורים?

סגן השר לביטחון פנים יעקב אדרי:

עובדים במישור המודיעיני כרגע. יש עדויות של אדם בן 80 ועוד אדם בן 20, שראה מהגב את אלה שכרתו. אני מאוד מקווה שבסופו של יום זה יהיה טוב לכולנו, לרבות המתנחלים, שייתפסו האנשים האלה, יועמדו לדין וישלחו אותם לכלא.

אני מציע להסתפק בהודעה שלי; אני מקווה שההודעה הבאה תהיה ששמנו יד על האנשים האלה.

היו"ר נסים דהן:

חבר הכנסת זחאלקה, אתה מסתפק? אתה רוצה מליאה. חבר הכנסת מח'ול? מליאה. חבר הכנסת דהאמשה, מסתפק? חבר הכנסת וילן, מסתפק בדברי סגן השר? מסתפק. אם כן, יש לנו הצעות אחרות. חבר הכנסת הנדל.

צבי הנדל (האיחוד הלאומי - ישראל ביתנו):

מכובדי היושב-ראש, חברי חברי הכנסת, אני ודאי לא מהשב"כ ולא מהמשטרה, אין לי מושג מי עשה את זה. אם יש סימנים, וכנראה יש סימנים, כי גם אני שמעתי בחדשות שמצאו תעודת זהות ישראלית – כמו שאמר סגן השר, האינטרסנט הראשון זה לא מי שכרתו לו את העצים, אלא חברי ואני, כי אין נזק גדול יותר מאשר שחברים שלנו – אחד כזה הוא לא חבר שלי – כורתים עצי זית.

אני מאוד מקווה שזה לא מכוחותינו, והלוואי שזו פרובוקציה, אף שנראה שזה מכוחותינו, והבקשה היחידה שיכולה להיות מעבר לכל ההתלהמות שהיתה שם, שיימצאו כמה שיותר מהר ויבואו על עונשם, כי זה גורם נזק גדול.

בסוף רק תזכרו, שמי שמסית ומעודד רוצחים ולא כורתי עצים זה לא אנחנו, זה אתם. תודה.

היו"ר נסים דהן:

חבר הכנסת נסים זאב, בבקשה.

נסים זאב (ש"ס):

אדוני היושב בראש, חברי הכנסת, איך אפשר להפוך את הבמה הזאת לבמת הסתה במשך חצי שעה, כאשר כולם מגנים את כריתת העצים? מה אתם רוצים? אתם רוצים להיות תליינים בעצמכם, לקחת את הנאשמים ולתלות אותם? תעשו את זה בעצמכם. המשטרה עושה את כל העבודה כדי למצוא את הנאשמים, אותם כורתי העצים, ופה רוצים בכוח לומר – שמעתי אותך די טוב - יש שיתוף פעולה מלא בין המשטרה והצבא לבין כורתי העצים. איך אתם לא מתביישים להעלות את זה על שפתיכם? תתביישו לכם.

עבד-אלמאלכ דהאמשה (רע"ם):

- - -

היו"ר נסים דהן:

חבר הכנסת דהאמשה, אתה נקרא לסדר כבר פעם שנייה.

עבד-אלמאלכ דהאמשה (רע"ם):

- - -

ג'מאל זחאלקה (בל"ד):

זה כתוב בעיתון.

היו"ר נסים דהן:

תודה רבה, חבר הכנסת נסים זאב. חבר הכנסת טלב אלסאנע, הצעה אחרת.

סגן שר הביטחון זאב בוים:

זה לא אנשים, לא שמעתי אתכם כשנהרגו אנשים. אל תהיו צדיקים גדולים.

היו"ר נסים דהן:

חבר הכנסת בוים, תודה רבה. אל תעזור. סגן השר - - -

עסאם מח'ול (חד"ש-תע"ל):

נהרגו 2,000 אנשים, מה אתם רוצים להגיד?

טלב אלסאנע (רע"ם):

אדוני היושב-ראש, חברי הכנסת, עץ הזית זה עץ מיוחד, יש בו משמעויות וסמלים, אבל מה לנו להלין על אותם מתנחלים, כאשר אנחנו שומעים את סגן השר לביטחון פנים, איך שהוא מדבר; חבר כנסת עם כיפה על הראש, איך הוא מתייחס לפשע האיום והנורא הזה. יש בעיה עם התפיסה, יש הוכחה שהכיבוש הזה משחית מוסרית.

היו"ר נסים דהן:

תודה רבה.

טלב אלסאנע (רע"ם):

עוד לא סיימתי משפט אחד. אני רוצה לומר לך, היושב-ראש - - -

היו"ר נסים דהן:

אל תגיד לי, תגיד לכנסת.

טלב אלסאנע (רע"ם):

אני אומר לך ולכנסת, אתה סמל של הכנסת. הכיבוש הוא אשר חיסל כל חלקה מוסרית שיש, גם בתוך המדינה וגם בתוך בני-האדם האלה, שהפכו להיות מושחתים בעצמם. ההתנחלויות האלה הן הביצה שבה צומחים היתושים המקוללים האלה. מספיק להתמודד עם היתושים, צריך לייבש את הביצה של הכיבוש ושל ההתנחלויות.

היו"ר נסים דהן:

תודה רבה. חבר הכנסת בני אלון, בבקשה.

צבי הנדל (האיחוד הלאומי - ישראל ביתנו):

- - - אבו-מאזן.

בנימין אלון (האיחוד הלאומי - ישראל ביתנו):

אדוני היושב-ראש, גם אני זכיתי השנה למסוק זיתים, ברוך השם, בבית-אל, בחצר שלי. מובן שמי שגוזל מגוי, כך ההלכה - לא משנה יהודי או גוי - מי שגוזל מגוי אפילו פרוטה אחת - גזל גוי אסור מן התורה ואסור לעשות את זה.

אבל כמה מזעזע לשמוע את הצביעות של אנשים שמגינים על רוצחים, למשל, עורך-הדין של המחבל מקו 18 שנאם פה, עבד-אלמאלכ דהאמשה. אנשים שכל הזמן פה במליאה - לעקור חיים של בני-אדם זה לא נורא, אבל עץ זה נורא. זאת תוצאה של כיבוש משחית, והכיבוש המוסלמי השחית, והארץ תקיא את כל מי שרוצח, כך הובטח לנו בתורה, שהארץ לא תכסה את הדם, וכל מי שמגן על רוצחים, הארץ תקיא אותו.

היו"ר נסים דהן:

תודה. אנחנו עוברים להצבעה.

ג'מאל זחאלקה (בל"ד):

תראה לי את העיניים שלך, מגואלות בדם.

היו"ר נסים דהן:

אנחנו עוברים להצבעה. מי שבעד - למליאה; נגד - להסיר. ההצבעה החלה.

הצבעה מס' 7

בעד ההצעה לכלול את הנושא בסדר-היום – 7
בעד ההצעה שלא לכלול את הנושא בסדר-היום – 7
נמנעים – אין

היו"ר נסים דהן:

בעד - 7, נגד - 7, ההצעה יורדת מסדר-היום.


הצעות לסדר-היום
אי-יישום דוח טליה ששון בעניין המאחזים

היו"ר נסים דהן:

אנחנו ממשיכים בסדר-היום ומזמינים את חבר הכנסת אחמד טיבי לדבר בעניין אי-יישום דוח טליה ששון בעניין המאחזים - הצעות לסדר-היום שמספריהן 7781, 7798, 7814, 7829 ו-7852. חבר הכנסת אחמד טיבי, שלוש דקות לרשותך, אדוני.

אחמד טיבי (חד"ש-תע"ל):

תודה.

אדוני היושב-ראש, רבותי חבר הכנסת, מדי פעם מבקשת האדמיניסטרציה בארצות-הברית מממשלת ישראל לקיים את החוק הישראלי. זה נשמע תמוה, זה נשמע מוזר - -

עסאם מח'ול (חד"ש-תע"ל):

זה נשמע מוגזם.

אחמד טיבי (חד"ש-תע"ל):

- - בכל מה שקשור למה שקרוי מאחזים, קרי ההתנחלויות. פעם ההתנחלויות, בתקופתו של ממשל רייגן, היו בפי הממשל האמריקני "לא חוקיות ומהוות מכשול לשלום". אחר כך, בתקופת קלינטון, הן הפכו להיות "מכשול לשלום". אחר כך הפכו להיות settlements, ואחר כך הפכו להיות מאחזים. פתאום מדברים רק על הצורך להסיר מאחזים, לא על הצורך לטפל באחד הפרויקטים הבלתי-ליגליים ביותר שקיימים באזור, וזה ההתנחלויות - בנייה והשתלטות על קרקע באזור כבוש תוך נישול התושבים המקוריים מרכושם ומאדמתם.

בדרך כלל, יחד עם מפעל ההתנחלויות - "מפעל" קוראים לו – יחד עם עוולת ההתנחלויות, יש ביטויים של התאכזרות הכובש לעם הנמצא תחת כיבוש. ניסור עצי הזית הוא אחד הביטויים; הוא לא הביטוי הקשה ביותר, דרך אגב. בדרך כלל נישול בני-אדם מאדמתם וגירושם קשה יותר. לפעמים יורים באנשים האלה והורגים אותם, זה ביטוי עוד יותר קשה.

צבי הנדל (האיחוד הלאומי - ישראל ביתנו):

מי הורג? מי הורג? מי יורה?

אחמד טיבי (חד"ש-תע"ל):

לא יודע, נהרגו 722 ילדים פלסטינים מאז תחילת האינתיפאדה, אבל כולם בטעות, כי צה"ל אומר שזה בטעות, הוא לא יורה בילדים. בדרך כלל טעות עושים פעם אחת, טעות עושים פעמיים, עשר פעמים - אבל 722 טעויות?

ואסל טאהא (בל"ד):

ורק מזכירים את אלה - - -

אחמד טיבי (חד"ש-תע"ל):

מתי עולה לכותרות, בשנה-שנתיים האחרונות, ילד פלסטיני ירוי על-ידי הצבא המוסרי ביותר בעולם? אם האבא שלו תורם את האיברים שלו ליהודים - ככה הוא הופך להיות כותרת ראשית, פתאום מתקשר אליו ראש הממשלה. וכי מה? גם מת – זה יתרון, וגם החיה יהודים - אלה שני יתרונות בבת אחת.

מעולם לא ראיתי מוסר כזה כפול, בזוי, גם של התקשורת הישראלית, אגב, לא של המערכת - של התקשורת שהתחילה לדווח על ילד פלסטיני הרוג בעמוד 17, מתחת למודעות האבל. לפעמים.

צבי הנדל (האיחוד הלאומי - ישראל ביתנו):

תודה רבה.

אחמד טיבי (חד"ש-תע"ל):

אדוני היושב-ראש, מוסר כפול הפך להיות סימן הכר של החברה הישראלית, שהתבהמה ונתנה הכשר לכל מה שאתם קוראים לו "מפעל ההתיישבות", "מפעל ההתנחלות". לכן, אל תתפלאו אם עוד פעם יכרתו עצי זית ויירו בילדים - - -

עסאם מח'ול (חד"ש-תע"ל):

- - -

היו"ר נסים דהן:

חבר הכנסת עסאם מח'ול, נראה לך שחבר הכנסת טיבי מגמגם? אתה צריך לעזור לו לדבר? חבל שאתה פוגע בו, הוא מדבר יפה מאוד.

צבי הנדל (האיחוד הלאומי - ישראל ביתנו):

פה יש להם גדול.

היו"ר נסים דהן:

תודה רבה. חבר הכנסת אחמד טיבי, החבר שלך מפריע לך, לא אני. כל אחד עוזר לו. אל תעזרו לו, הוא מתבטא יפה מאוד, מתנסח מצוין. מה אתם רוצים ממנו? נא לא להפריע.

אחמד טיבי (חד"ש-תע"ל):

אדוני היושב-ראש, לעתים אני חושב לעצמי, ובזה אסיים, מה המוצר החסר ביותר בחברה הישראלית, ואני מגיע למסקנה, חבר הכנסת אופיר פינס, שזה מוצר זול, ואני מוכן לספק אותו לכלל החברה - ראי. תסתכלו טוב ותתביישו.

היו"ר נסים דהן:

תודה. חבר הכנסת טאהא, שלוש דקות לרשותך. חברת הכנסת זהבה גלאון לאחר מכן.

צבי הנדל (האיחוד הלאומי - ישראל ביתנו):

לפני שאתה מעביר לנו את הראי, תסתכל גם אתה.

ואסל טאהא (בל"ד):

אדוני היושב-ראש, חברי הכנסת, ראש הממשלה עצמו הוא אשר יזם את הדוח הזה של טליה ששון. הדוח דיבר על בנייה בלתי חוקית, אף שאני אומר שכל הבנייה בשטחים היא בלתי חוקית, לרבות כל ההתנחלויות שנבנו בגדה המערבית.

אבל, בואו ניקח את הדוגמה הזאת. תארו לעצמכם - כשמדובר בבנייה בלתי חוקית בכפרים הערביים, אז אוכפים את החוק, הורסים את הבתים ועוצרים אנשים, אף שהבנייה שם היא בגלל אילוץ. הורים רוצים לבנות מחסה לילדיהם, אז החוק שם פועל, וכשמדובר בשטחים - שם זאת מדינה אחרת - המתנחלים מתנהגים כאילו הם במדינה אחרת. יש להם חוק משלהם, מותר להם לבנות בתים, מותר להם לעבות התנחלויות, מותר להם לכרות עצים, מותר להם להרוג פלסטינים, מותר להם לבנות מאחזים. והממשלה לא נוקפת אצבע, לא טורחת למנוע, אף שבדוח נכללו המלצות עקרוניות, שהיו כמכניזם לממשלה על מנת לאכוף את החוק.

מה בישרה לנו הממשלה הזאת? היא בישרה לנו שהיא גנזה את ההמלצות ורוקנה את הדוח מכל תוכן, והיא כאילו קורצת: תמשיכו. לכן, הבנייה נמשכת בהתנחלויות, הזרמת הכספים להתנחלויות נמשכת, המתנחלים כורתים עצים - אלה סממנים שהממשלה מעודדת, שגם גורמים בצבא מעודדים. סגן השר דיבר על תעודת זהות - לא במקרה הזה, במקרה אחר - אז אני שואל אותו: מה עשית עם בעל תעודת הזהות הזאת? למה לא עצרת? למה לא אמרת שהוא נעצר ונחקר? לא שמענו. כל פעם: אנחנו מגנים.

הממשלה צריכה לבצע, הממשלה צריכה למנוע. אדוני היושב-ראש, מעשים כאלה רק יגבירו את השנאה בין שני העמים.

חבר הכנסת טיבי דיבר על הילדים - 700 ילד נרצחו. לא שמענו - לא בתקשורת ולא כאן - גינויים. שמענו על דבר אחד: כשילד נהרג ואביו תורם את איבריו - אז בתקשורת עשו מזה מהומה ודיברו על זה, ושרים וחברי כנסת התחילו לדבר ולשבח - -
היו"ר נסים דהן:

נא לסיים.
ואסל טאהא (בל"ד):

- -  כאילו ילד אחד - ילד אחד - הוא שנרצח, אף שנרצחו יותר מ-700 ילד בגדה המערבית.
היו"ר נסים דהן:

תודה.
ואסל טאהא (בל"ד):

אדוני היושב-ראש, גניזת הדוח וגניזת העקרונות של הדוח הן אינדיקציה שהממשלה הזאת רוצה להמשיך ולבנות ולעבות את ההתנחלויות, כשבעצם זה אומר שהממשלה הזאת בראשותו של שרון היא נגד שלום והיא לא תצעד בכיוון הזה.
היו"ר נסים דהן:

תודה. חברת הכנסת זהבה גלאון, בבקשה, באותו נושא; שלוש דקות.
צבי הנדל (האיחוד הלאומי - ישראל ביתנו):

אתם מפחדים שאריק שרון ייקח מכם קולות - - -
ואסל טאהא (בל"ד):

לא כדאי לענות לך.
היו"ר נסים דהן:

חבר הכנסת הנדל, תודה. שלוש דקות, בבקשה.
זהבה גלאון (מרצ-יחד):

אדוני היושב-ראש, חברי חברי הכנסת, ושוב הוכח שהפשע משתלם. הממשלה מינתה את טליה ששון להכין דוח; הדוח מעלה אבק כשנה על מדפי משרד המשפטים. היו שם המלצות, היו שם דברים נוקבים. הפשע משתלם, אפשר להמשיך לבנות במאחזים, אפשר להמשיך לבנות בנייה בלתי חוקית בהתנחלויות.

מאז פורסם הדוח, קרוב לשנה, ממשיכים בבנייה בלתי חוקית במאחזים, ולא קורה שום דבר ואף אחד לא עומד לדין. ופקידים בכירים ומשרדי ממשלה ושרים, וכל מי שעובד, ממשיכים להזרים כספים, מפירים אמונים - שזו עבירה פלילית - בונים בנייה בלתי חוקית, כשהמדינה נותנת לזה גיבוי, ואף אחד לא נותן את הדין.

אבל מה הדבר היותר חמור, חברי חברי הכנסת? לפני כמה ימים שמעתי את המצע החדש שאתו תלך מפלגת קדימה, או שבשמו תלך מפלגת קדימה, לבחירות, ובין היתר מדובר שם על יישום מפת הדרכים, ושוב פעם מפת הדרכים, ושוב מצהירים נאמנות למפת הדרכים. אבל השלב הראשון במפת הדרכים - שזה פינוי המאחזים הבלתי-חוקיים - יש לכם שנה, היו לכם שנתיים, היו לכם שלוש שנים. מה באה המדינה ואומרת לבג"ץ בדיון שהיה לפני כמה ימים? נציג הפרקליטות אומר לבג"ץ: בג"ץ, אנחנו מבקשים לדחות את פינוי המאחזים, כי מדובר בסוגיה פוליטית, ועכשיו מתקרבות הבחירות, איך נפנה מאחזים?

וכבר על מאחז עמונה, שיש בו 17 מבנים בלתי חוקיים, ובג"ץ כבר הורה לפנות אותו בעקבות עתירה של "שלום עכשיו" - שוב פעם באים הפלפולים של משרד הביטחון וכל המערכת. משרד הביטחון וראש הממשלה ושרת המשפטים וכל רשויות האכיפה, נותנים יד להפקרות, לכך שהבנייה הבלתי-חוקית בשטחים נמשכת, שהפשע משתלם, והמדינה הזאת ממשיכה לאחז עיניים. היא מצהירה על מחויבות למפת הדרכים, והיא ממשיכה לבנות בהתנחלויות, והיא ממשיכה לבנות בתים בלתי חוקיים ומאחזים. אם לא מסוגלים לפנות 17 מבנים בלתי חוקיים, איך הממשלה הזאת תלך לפינוי בגדה? ככה נראית הממשלה הזאת. אדוני היושב-ראש, תודה רבה.
היו"ר נסים דהן:

תודה גם לך. חבר הכנסת אופיר פינס-פז באותו עניין, שלוש דקות.
נסים זאב (ש"ס):

מתי אדוני הפסיק להיות שר - - -
אופיר פינס-פז (העבודה - מימד - עם אחד):

אדוני היושב-ראש, מזל טוב.
היו"ר נסים דהן:

תודה.
אופיר פינס-פז (העבודה - מימד - עם אחד):

חברי חברי הכנסת, אני מצטער - אני מאוד מעריך את סגן השר זאב בוים, אבל חסרים לי פה גם שרת המשפטים, גם שר הביטחון. תשמע, יש דברים ששר הביטחון צריך להשיב עליהם, אין מה לעשות, הוא לא יכול לשלוח את הסגן. אני השבתי בעצמי על הרבה דברים שאני ניהלתי - -
עסאם מח'ול (חד"ש-תע"ל):

הוא בינתיים מתרגש.
אופיר פינס-פז (העבודה - מימד - עם אחד):

- -  ואת המאחזים הבלתי-חוקיים מנהל שר הביטחון מלשכתו - - -

סגן שר הביטחון זאב בוים:

- - -
אופיר פינס-פז (העבודה - מימד - עם אחד):

מלשכתו הוא מנהל את הדברים. יכול לספר לנו אלף סיפורים. מופז - אישית, מלשכתו.
סגן שר הביטחון זאב בוים:

אני רואה שהאופוזיציה עושה לך טוב, חבר הכנסת פינס.
אופיר פינס-פז (העבודה - מימד - עם אחד):

חכה, אנחנו עוד לא התחלנו אתכם.
היו"ר נסים דהן:

חבר הכנסת וסגן השר זאב בוים, נא לא להפריע לדובר.
אופיר פינס-פז (העבודה - מימד - עם אחד):

אני מסתכל ואני שואל את עצמי: תגידו, למה עשיתם את זה לטליה ששון? באמת. תגידו, אתם לא רציניים. אתם רוצים לטייח? אתם רוצים לעשות בכאילו? אתם רוצים לעשות קמופלאז'? למה לקחתם משפטנית ראויה, מוערכת, והפכתם את הדוח שלה לנייר חסר משמעות? היא עשתה לכם משהו רע? היא פגעה בכם? היא חייבה אתכם? מה, מה קרה?

כמה ציניות יש בכם, נטועה בכם כל כך הרבה ציניות. לא היתה לכם כוונה מלכתחילה לעשות שום דבר עם הדוח; לא היתה לכם כוונה לפנות מאחז בלתי חוקי אחד. איך אני יודע? הייתי שם. הייתי בכל הישיבות של הוועדה הזאת, לא החסרתי אחת. אין עם מי לדבר.

מאה פעם הוועדה יכלה לסיים את עבודתה, מאה פעם. מאה פעם יכלה לבוא לציבוריות הישראלית ולעשות את המעשים שנדרשים. קיבלנו מההתנתקות רוח גבית, אין ספק שאם הממשלה היתה רוצה ואם שר הביטחון היה מבצע את מה שנמצא בסמכותו - אפשר היה לפנות את כל המאחזים הבלתי-חוקיים, אין שאלה בכלל. מועצת יש"ע מפורקת, לא קיימת. אפילו חבר כנסת הנדל - כבר לא יודע מה היה עושה. מי הפריע לכם לפנות? מי הפריע לכם לעשות?

לצערי הרב, ראש הממשלה הפגין אדישות כלפי עבריינות - ולא רק ראש הממשלה. שרים טובים ונכבדים אחרים.

לא יעזרו ולא עזרו כל הזעקות שלנו וכל הצעקות שלנו. צריך לומר את האמת: אתם לא מוכנים לפנות את המאחזים הבלתי-חוקיים, ומי שלא מוכן לפנות מאחזים בלתי חוקיים, שלא יספר סיפורים לציבור הישראלי שהוא הולך לעשות שלום, שהוא הולך לממש את מפת הדרכים.

אומרת חברת הכנסת גלאון, בצדק, הסעיף הראשון במפת הדרכים, שעליו אין הסתייגות, לא של הממשלה הזאת ולא של הממשלה הקודמת, הוא הסעיף הנוגע למחויבות של ישראל לפנות את המאחזים הבלתי-חוקיים, לפחות אלה שנבנו אחרי 2001. על זה אין מחלוקת בכלל בציבוריות הישראלית, בפוליטיקה הישראלית, חוץ מאשר בימין הקיצוני. אין אדם בליכוד שלא מחויב לזה, ובכל זאת לא עשיתם את זה. וגם לא תעשו. יש כאן שקר ובלוף ומתן פרס לעבריינות מהדרג הנמוך ביותר.

היו"ר נסים דהן:

נא לסיים.

אופיר פינס-פז (העבודה - מימד - עם אחד):

אני כבר מסיים, אדוני היושב-ראש. אתם יודעים שאתם צריכים לעשות מעשה: 1. לפנות את כל המאחזים; 2. להיות הוגנים כלפי טליה ששון ולאמץ את המלצות הדוח שלה, ויש המלצות ברורות שאתם מתעלמים מהן חודשים על חודשים באמתלות שווא.

אני מקווה שאחרי הבחירות הבאות תקום ממשלה שתיקח את הנושאים של החוק והסדר לידיים בצורה אמיתית, ולא כמצג שווא, ותעשה את שנדרש לעשות ותפנה את המאחזים הבלתי-חוקיים.

היו"ר נסים דהן:

תודה. חבר הכנסת צבי הנדל, בבקשה

צבי הנדל (האיחוד הלאומי - ישראל ביתנו):

מכובדי היושב בראש, חברות וחברי הכנסת, כמה צביעות - - -

היו"ר נסים דהן:

חבר הכנסת הנדל, תרשה לתקן. המזכירות צודקת. תקנון הכנסת קובע - - -

צבי הנדל (האיחוד הלאומי - ישראל ביתנו):

לא נדון בזה עכשיו. התקנון אישר לי הצעה רגילה. לא התקנון, הנשיאות. זה שהיא לא שמה לב שיש דיון בעוד נושא - - -

היו"ר נסים דהן:

חבר הכנסת הנדל, חבל על הזמן. התקנון אומר שזה שלוש דקות. אבל לא חשוב, תמשיך.

צבי הנדל (האיחוד הלאומי - ישראל ביתנו):

מכובדי, כנראה אין גבול לצביעות. יש החלטות בית-משפט - לא המלצה של איזו פרקליטה שונאת התנחלויות זה שנים, אלא החלטות בתי-משפט, לא על מאות בתים בלתי חוקיים בתוך מדינת ישראל, של ערבים, לא של יהודים, ומעבר ל"קו הירוק"; לא אלפים, רבבות בתים בלתי חוקיים שבית-משפט פסק שצריך להרוס אותם. לא איזו המלצה סתמית. לא ראיתי התגייסות כזאת כאילו מי יודע מה קרה. רבבות בתים בלתי חוקיים, יישובים בלתי חוקיים - לכן אני לא מתרגש מהצביעות הזאת.

מה עוד שאף אחד - -

היו"ר נסים דהן:

השר לביטחון פנים - - -

צבי הנדל (האיחוד הלאומי - ישראל ביתנו):

- - מהמאחזים או מהיישובים האלה שהוקמו, לא הוקם בניגוד להחלטות ממשלה. הכול היה בשם ובמלכות ובעזרה של משרדי הממשלה, וטליה ששון ביושרה כותבת את זה. אז מה, ראש הממשלה לא ידע? הרי הוא זה שאמר - תעלו על הגבעות.

אבל אנחנו, אפילו בבית הזה, בקטנותנו, מתעסקים במין שנאה עצמית. מילא, הנציגים הערבים, אין לי ויכוח אתם. גם אם יש לי, זה לא כל כך מעניין, כי הרי הם מפירי החוק הגדולים ביותר. אבל בתוך העם היהודי, קצת לחלוחית של ציונות יהודית. חזרנו, ברוך השם, אחרי אלפיים שנות גלות.

זהבה גלאון (מרצ-יחד):

בריונות - - -

היו"ר נסים דהן:

חברת הכנסת זהבה גלאון, לא להפריע.

צבי הנדל (האיחוד הלאומי - ישראל ביתנו):

העם היהודי קם לתחייה בארצו, במולדתו, שאלפיים שנה שמרה לו אמונים. אלפיים שנה לא קמה פה שום מדינה של שום עם בשום מצב. הארץ הזאת שמרה אמונים לעם היהודי. חיכתה לנו. כל אחד היה לו תירוץ. אחד פחד מביצות, אחד פחד מדיונות. היא שמרה לנו אמונים. סוף-סוף חזרנו לארצנו. וכשחזרנו לארצנו פתאום יש התעוררות, פתאום רואים, ברוך השם, שהעם הזה הצליח להקים מדינה לתפארת ב-50 שנה, ב-40 שנה; היום כבר 57 שנים. הצלחנו בכל תחומי החיים להיות דוגמה וסמל בקנה-מידה עולמי למדינה שמתפתחת יפה. בואו נמשיך.

תפסיקו עם השנאה העצמית הזאת. כל הזמן להאשים כאילו אנחנו מפירי החוק. לא, יש אחרים. יש אויב ויש אוהב. יש עם יהודי שזו ארצו ויש אויב שזו לא ארצו, שיש לו 22 ארצות אחרות. איך יוצא מתוכנו פעם אחר פעם אחר פעם מין איתות כזה, חלשלוש כזה, כאילו אנחנו יהודים גלותיים. ריבונו של עולם, אני מבין שמהגלות יצאנו, אבל נראה שיש חלק שהגלות עוד לא יצאה מתוכם.

צריך להרים את הדגל, ריבונו של עולם, להמשיך בדרך הנכונה של בניית מדינה יהודית מסודרת עם ערכים יהודיים, עם תודעה שורשית עמוקה של ציונות שנבנתה בעמל רב, חוצה קווים, לא דתיים, כן דתיים, ימין ושמאל. פעם היינו מאוחדים. מה קרה לנו? כל הזמן מחטטים בפצעים, מחפשים צרות.

עכשיו אני מבין שיש גם בחירות, ויש חשש גדול, ובצדק, בצד השמאלי של המפה הפוליטית. כי פתאום בא אריק שרון, אבי ההתנחלויות, סמל הימין, ועקף את כולם משמאל. יש חיל ורעדה. את שינוי הוא כבר הרס כנראה לגמרי, על-פי הסקרים – אני יודע אם להאמין או לא להאמין? אני יודע אם שיחדו את הסוקרים או לא שיחדו? מרצ מפחדים - - -

אילן שלגי (שינוי):

המרכז במדינת ישראל יבין מי זה שרון עם השחיתות שלו.

היו"ר נסים דהן:

תודה רבה, חבר הכנסת אילן שלגי. נא לא להפריע לדובר.

צבי הנדל (האיחוד הלאומי - ישראל ביתנו):

עד עכשיו ידעתי שמפלגת העבודה מפחדת, שמרצ מפחדים. היום שמתי לב שאפילו המפלגות הערביות מפחדות מעומק השבר, שהשמאל נהיה כל כך מסוכן בראשותו של אריאל שרון ובנו וחבריו, חיים רמון וכל אלה, שאפילו בהם זה ינגוס.

אני מקווה, אני מייחל באמת, שהשמאל האידיאולוגי, ולא השרלטני, יישאר על כנו. תתפלא לשמוע, חבר הכנסת, שכני לספסל, שאני מקווה ששינוי תישאר בגודלה, אני מקווה שמרצ תגדל. אני מאוד מקווה שלא אריק שרון השרלטן, החד-פעמי הזה, המושחת הזה, יוביל מדינה שלמה כאילו האתרוג הזה הוא תמידי.

חשבתי שהאתרוג הוא בשל ההתנתקות, חשבתי שהמסר השקרי הזה של לעזוב את עזה יירגע אחרי שהכול נגמר וגירשו את היהודים. כי הרי מעזה יצאנו כבר לפני 13 שנה ב"עזה ויריחו תחילה". מזמן יצאנו. אבל חשבתי שזה ייגמר בסוף, אחרי שליטרת הבשר של מרצ התקבלה והנה גירשו את אחרון היהודים, הרסו את בתיהם, פיזרו אותם בארץ, ללא כסף, ללא בית, ללא בית-ספר. חשבתי שיירגעו, שהשנאה התהומית העצמית הזאת תיגמר. מסתבר שלא. עם האוכל בא התיאבון גם לרוצחים ולנציגיהם, כי כמו שאמר הרמטכ"ל, זה משמש רוח גבית לטרור, וגם ליושבים כאן בבית הזה, שרואים פתאום שיש הצלחה, הנה אנחנו מצליחים ומשנתנו לעקור יהודים מארצם מצליחה, אז בואו נמשיך.

אני  מאוד מקווה, ובזה אסיים, אדוני היושב-ראש, שמאחר שדיברנו היום, ואתמול היה כ"ט בנובמבר, שמסמן את תחילת התהליך שהביא בסוף להקמת מדינת ישראל כאן בארץ-ישראל, נחזור לשפיות היהודית הבסיסית עם הערכים היהודיים הטהורים, הישרים, עם הציונות המתפתחת, וכשם שבמשך 57 שנה הצלחנו, ברוך השם, להקים מדינה לתפארת בקנה-מידה עולמי היסטורי, יהיה בנו הכוח להתגבר על כל החולשות ולהמשיך קדימה באמת.

אני לא יכול בלי משפט על השם קדימה. פעם אריק שרון תמיד צעק: אחרי; היום הוא אומר: קדימה.

היו"ר נסים דהן:

תודה רבה. ישיב סגן שר הביטחון.

סגן שר הביטחון זאב בוים:

אדוני היושב-ראש, חברי הכנסת, בהחלטה מס' 3376, מיום 13 במרס 2005, החליטה ממשלת ישראל לאמץ את העקרונות העומדים בבסיס דוח טליה ששון בעניין המאחזים הבלתי-מורשים. על-פי החלטה זו הוקמה ועדת שרים, בראשות שרת המשפטים, לצורך דיון בהמלצות הפרטניות שהובאו בדוח. עבודת המטה של עבודת השרים, אף שהתקדמה הרבה, טרם הסתיימה.

השר לשעבר פינס היה ברוב הדיונים, אולי בכולם.

אופיר פינס-פז (העבודה - מימד - עם אחד):

בכולם.

סגן שר הביטחון זאב בוים:

אתה בוודאי מכיר את העניין הזה, תיכף אני אגיד משהו על ההיכרות הזאת.

אופיר פינס-פז (העבודה - מימד - עם אחד):

תדע שהדיונים הסתיימו.

היו"ר נסים דהן:

חבר הכנסת פינס, תודה.

אופיר פינס-פז (העבודה - מימד - עם אחד):

אני מעדכן אותו.

היו"ר נסים דהן:

רק לא מנהלים דיונים במליאה, כמו שאתה יודע.

סגן שר הביטחון זאב בוים:

הדיונים הסתיימו, שרת המשפטים טרם הגישה את הסיכומים.

מנקודת הראות של מערכת הביטחון, בכל מה שקשור להצעות לתיקון תחיקת ביטחון בנוגע למאחזים, כפי שפורטו בדוח-ששון, חלק מהן נבחנו וקודמו על-ידי מערכת הביטחון עוד טרם הגשת הדוח.

היו"ר נסים דהן:

חבר הכנסת חיים כץ, לא מדברים עם הדובר, ודאי לא כשהוא נואם מעל הדוכן.

סגן שר הביטחון זאב בוים:

חבר הכנסת הפנה את תשומת לבי לנוכחות של עובדי התעשייה האווירית ביציע. בשם כל החברים פה, נברך אותם.

יוסף פריצקי (צל"ש - ציונות, ליברליות ושוויון):

גם דודה שלי - - -

היו"ר נסים דהן:

אם לא אכפת לך, לפניהם היו עובדים של חברה אחרת, ולפניהם היו עובדים של חברה אחרת, ואת כולם צריך לציין.

סגן שר הביטחון זאב בוים:

חוץ מפריצקי, כולם מברכים אתכם.

היו"ר נסים דהן:

כל עובדי ישראל, באשר הם עובדים במדינת ישראל, צריך לציין אותם לשבח, ולא נוהגים למחוא אצלנו כפיים. תודה רבה. לא להפריע.

אילן שלגי (שינוי):

היום הם עובדים - - -

היו"ר נסים דהן:

חבר הכנסת שלגי, אל תפריע. הם עובדים קשה ומרוויחים את לחמם ביושר. תמשיך.

יוסף פריצקי (צל"ש - ציונות, ליברליות ושוויון):

האם את זה חבר הכנסת כץ ביקש בתור יושב-ראש הוועד או בתור חבר הכנסת?

סגן שר הביטחון זאב בוים:

בתור מי שנוכח עכשיו בבניין.

היו"ר נסים דהן:

חבר הכנסת פריצקי.

יוסף פריצקי (צל"ש - ציונות, ליברליות ושוויון):

איזו שחיתות. יושב-ראש הוועד יושב פה ואומר: תגיד לעובדים. נו, באמת.

היו"ר נסים דהן:

חבר הכנסת פריצקי, אני קורא אותך לסדר. נא לשבת במקומך.

אילן שלגי (שינוי):

אדוני היושב-ראש, אתה אף פעם לא תראה פה - - -

היו"ר נסים דהן:

חבר הכנסת אחמד טיבי, נא לשבת במקום. חבר הכנסת אילן שלגי, לא להצביע עם היד. תודה רבה. תמשיך.

סגן שר הביטחון זאב בוים:

חלק מההמלצות של טליה ששון קודמו, כפי שאמרתי, לפחות אצלנו במשרד, עוד בטרם יש סיכומים סופיים.

זהבה גלאון (מרצ-יחד):

מה למשל?


סגן שר הביטחון זאב בוים:

אני אביא דוגמה.

אופיר פינס-פז (העבודה - מימד - עם אחד):

אגב, חלק גם טורפדו.

סגן שר הביטחון זאב בוים:

במסגרת קידום תיקוני חקיקה, לדוגמה באזור יהודה ושומרון נחתם ביום 30 ביוני 2005 תיקון חקיקה שהרחיב את סמכויות בית-המשפט לעניינים מקומיים לצורך העמדה לדין של ישראלים. תיקון לא גדול, אבל תיקון. ביום 18 באוגוסט 2005 - - -

זהבה גלאון (מרצ-יחד):

ישראלי אחד לא הועמד לדין.

סגן שר הביטחון זאב בוים:

סליחה.

היו"ר נסים דהן:

חברת הכנסת זהבה גלאון, תקשיבי עד הסוף. בבקשה.

סגן שר הביטחון זאב בוים:

חברת הכנסת גלאון, אני רוצה קצת להזים את צעקתך, את קריאתך שלא מתייחסים לחלוטין לדוח טליה ששון. אמרתי שמסקנות הוועדה עוד לא הונחו לביצוע, אבל בתוך זה, דברים ברורים שצריך לבצע - כבר החלו תהליכים.


זהבה גלאון (מרצ-יחד):

לא העמידו לדין אף אחד מהמעורבים.

היו"ר נסים דהן:

תודה רבה, גם לזהבה גלאון.

סגן שר הביטחון זאב בוים:

הבאתי דוגמה אחת, ואביא עוד דוגמאות - אם תתאזרי בסבלנות, אם תהיי מוכנה לשמוע. למשל, עוד דוגמה, ביום 18 באוגוסט 2005 נחתם צו המטיל חובת דיווח על בנייה בלתי חוקית בתחומי הרשויות הישראליות באזור. אדגיש כי הוצאת צו זו לא הופיעה בהמלצות דוח-ששון, ובכל זאת חשבנו שנכון, כדי להתמודד עם התופעה של מאחזים בלתי מורשים, לעשות את הדבר הזה.

יש עבודת מטה לגבי ארבעה תיקוני חקיקה נוספים. זו עבודה שלוקחת זמן, אבל היא מתקיימת, שניים כבר עומדים לפני סיום, ולשניים עוד ייקח זמן. אני לא רוצה להיכנס פה לפרטים, אני יכול להביא את כולם.

היו"ר נסים דהן:

את הפרטים נא להשאיר בפרוטוקול. בבקשה.

סגן שר הביטחון זאב בוים:

עוד דבר אחד צריך לדעת, שמימוש התיקונים האלה מחייב הגדלה והתאמה של משאבי רשויות האכיפה והפיקוח באזור באופן ניכר. כל נושא המינהל האזרחי - הדברים האלה נבחנים עכשיו כדי להגדיל תקציבים, להוסיף כוח-אדם, כי זה חלק מהעניין. פיקוח מצד אחד ואכיפה מצד שני.

יוסף פריצקי (צל"ש - ציונות, ליברליות ושוויון):

בת-דודה שלי עומדת להגיע, אני רוצה לבקש משהו.

היו"ר נסים דהן:

חבר הכנסת פריצקי, כבודו מפריע ברגע זה. כשתגיע בת הדודה שלך, נציין גם אותה. עכשיו אל תפריע. נא לא להפריע. תודה, חבר הכנסת פריצקי.

סגן שר הביטחון זאב בוים:

חבר הכנסת פריצקי, אולי לא תפריע לי?

זהבה גלאון (מרצ-יחד):

האם מאחז אחד פונה? האם מבנה אחד פונה, אדוני?

היו"ר נסים דהן:

הגברת גלאון, שאלתך נשמעה.

סגן שר הביטחון זאב בוים:

דבר נוסף. לפי המלצות ועדת-ששון, או על-פי הערות שלה, נעשה שינוי ארגוני במשרד ביחס למעמדו של עוזר השר להתיישבות. עוזר השר להתיישבות, שעד אז היה לא רק עוזר השר להתיישבות אלא גם אחראי על היחידה להתיישבות ועמד בראש היחידה להתיישבות - הדבר הזה על-פי ההמלצות היה חייב בשינוי, ונעשה שינוי. עוזר השר להתיישבות היום הוא עוזר השר להתיישבות שאין מתחתיו יחידה שתלויה בו או כפופה לו. היחידה להתיישבות הועברה לאחריותו של מנכ"ל המשרד. גם זה שינוי.

עסאם מח'ול (חד"ש-תע"ל):

מתי בכל זאת הוא - - -

סגן שר הביטחון זאב בוים:

בלי סטופר.

זהבה גלאון (מרצ-יחד):

שנה זה סטופר?

סגן שר הביטחון זאב בוים:

חברת הכנסת גלאון - - -

היו"ר נסים דהן:

נא לא להפריע. נא להקשיב עד הסוף.

סגן שר הביטחון זאב בוים:

חברת הכנסת גלאון, את אמרת שלא עושים שום דבר ותקפת, אני מביא דוגמאות שאולי מערערות את התזה הזאת שלא מתייחסים לדוח-ששון.

זהבה גלאון (מרצ-יחד):

נכון, זה לא נקרא שעושים.

סגן שר הביטחון זאב בוים:

מתייחסים אליו, ואני מביא את הדוגמאות הקונקרטיות שמזימות את טענתך.

זהבה גלאון (מרצ-יחד):

זה על הקרח.

סגן שר הביטחון זאב בוים:

חבל שחבר הכנסת, השר לשעבר, פינס, הלך. חבל שהוא הלך, כי זו דרכו - - -

מל פולישוק-בלוך (שינוי):

אתה לא יכול לפגוע באינטליגנציה של חברי הכנסת.

היו"ר נסים דהן:

חברת הכנסת מלי פולישוק.

מל פולישוק-בלוך (שינוי):

- - -

סגן שר הביטחון זאב בוים:

במה אני פוגע, בזה שאני מציין בפנייך עובדות, חברת הכנסת פולישוק? בזה שאני מציין בפנייך עובדות?

קריאות:

- - -

היו"ר נסים דהן:

תודה. נא לא להפריע, נא להקשיב עד הסוף.

סגן שר הביטחון זאב בוים:

אני גם שם לב לנטייה הזאת, והיא בלטה מאוד בהתלהבות העצומה של חבר הכנסת פינס, על העניין הזה של מפת הדרכים והמחויבות של ישראל במפת הדרכים בשלב הראשון להסיר את המאחזים הבלתי-מורשים. אין חולק על כך, פעם אחת, אבל בשום מקום לא כתוב שאנחנו צריכים להסיר את המאחזים הבלתי-מורשים לפני שהפלסטינים באותו שלב עושים את מה שהם צריכים לעשות.

זהבה גלאון (מרצ-יחד):

אתה אומר שלא תסירו אותם אף פעם.

סגן שר הביטחון זאב בוים:

עמדתי על הדוכן הזה כמה פעמים, ואני חוזר פעם נוספת ואומר, שאנחנו צריכים להסיר את המאחזים הבלתי-מורשים, מכיוון שהם בלתי מורשים ומבחינת חוק, סדר ומשטר נכון במדינת ישראל, זו חובתנו, בלי קשר למחויבויות שניתנו לאמריקנים ולאחרים. אני שמח שחזרת, אופיר פינס, אני תיכף רוצה לפנות אליך.

זהבה גלאון (מרצ-יחד):

- - - מראש אתה חוזר ואומר אותן הצהרות.

היו"ר נסים דהן:

חברת הכנסת גלאון.

סגן שר הביטחון זאב בוים:

באותה נשימה אני אומר לך ואומר לחבר הכנסת פינס, שבשום מקום, בשום מקום, לא כתוב שאנחנו צריכים להקדים את פינוי המאחזים למשל לטיפול של הרשות הפלסטינית בטרור, למשל לרפורמה הצבאית שהם צריכים לעשות בדיוק בשלב הזה, למשל לפעולות שהם צריכים לעשות כדי להפסיק את ההסתה נגד העם היהודי ומדינת ישראל. לא שמעתי אותך זועקת בעניין הזה.

זהבה גלאון (מרצ-יחד):

ייתנו – יקבלו. כל ההצהרות שלכם על הקרח.

היו"ר נסים דהן:

חברת הכנסת גלאון, תודה.

סגן שר הביטחון זאב בוים:

לא בכדי לא מצוין במפת הדרכים לוח-הזמנים בכלל ולביצוע השלב הזה בפרט. קודם כול, אנחנו כאן, בכנסת הזאת, צריכים לתבוע מהרשות הפלסטינית שהיא תמלא את חלקה בעניין הזה, ואנחנו נמלא את חלקנו.

עסאם מח'ול (חד"ש-תע"ל):

אתה לא רוצה מפת דרכים - - -

היו"ר נסים דהן:

תודה, חבר הכנסת מח'ול. תודה רבה. נא לא להפריע.

סגן שר הביטחון זאב בוים:

חבר הכנסת פינס, ראיתי שהעניין הזה בוער בעצמותיך, לא מהיום, אבל אני גם מוכרח לשאול אותך, דווקא משום שישבת שם בוועדה. כשראית שהממשלה לשיטתך לא עושה שום דבר, ואתה מקונן למה עושים עוול לעורכת-הדין טליה ששון אם מלכתחילה לא רוצים כאילו למלא את המלצותיה - בשביל מה, איזה עוול גדול עשינו לה - אני לא מבין, ישבת בממשלה, בער בעצמותיך, אבל אתה עשית מעשה ויצאת מהממשלה אחרי שעמיר פרץ בא ומשך אותך משם. זה כן. אבל, על העוול הנורא הזה, לתפיסתך - עם זה המשכת לשבת ולהחזיק את הכיסא בממשלה הזאת שאתה מקונן עליה. אז בוא - לכן, אני בא ואומר: אנחנו נצטרך לפנות - - -

היו"ר נסים דהן:

נא לא להפריע, חברי הכנסת. חבר הכנסת אזולאי.

סגן שר הביטחון זאב בוים:

עומד על הפרק עכשיו עניין עצמונה, שבא מכיוון של בית-המשפט - - -

היו"ר נסים דהן:

לא עצמונה. עצמונה פונה מזמן.

סגן שר הביטחון זאב בוים:

עמונה. סליחה. נכון, אדוני היושב-ראש. עומד על הפרק. המאחז הזה יפונה. אנשים פה אולי רוצים לראות - אני לא יודע, איזה פעולות יהיו וכו' - הוא יפונה.

אופיר פינס-פז (העבודה - מימד - עם אחד):

אנחנו רוצים - - -

סגן שר הביטחון זאב בוים:

בסדר. אתה מונה 21. אני חושב שזה מהמספר של המאחזים הבלתי-מורשים שנותרו. אני מבקש, לפחות באותה נשימה, למען ההגינות, לציין שממרס 2001, שזה המועד שעליו התחייבה ממשלת ישראל מול ארצות-הברית לפנות מאחזים - תגיד לי אתה מספר – כמה פונו עד שנותרו 21?  זה כאילו לא קיים. זה כאילו דבר של מה בכך.

אופיר פינס-פז (העבודה - מימד - עם אחד):

וכמה נשארו? נשארו 90 ומשהו. בדוח של ששון יש 100 ומשהו.

סגן שר הביטחון זאב בוים:

נשארו. יש לנו התחייבות, גם כלפי השחקנים בזירה בעניין מפת הדרכים, וגם כלפי עצמנו, ואנחנו נפנה את המאחזים הבלתי-מורשים, גם משום שזו חובה שלנו לעשות את זה, כלפי עצמנו.

אופיר פינס-פז (העבודה - מימד - עם אחד):

אבל אתה יודע כמה פעמים אתה אומר את זה לכנסת?

היו"ר נסים דהן:

נא לא להפריע. כבוד סגן השר, מה אתה מציע?

סגן שר הביטחון זאב בוים:

אני מציע להסתפק בתשובתי.

היו"ר נסים דהן:

אם כן, אנחנו נשאל את חבר הכנסת אחמד טיבי - אינו נוכח; חבר הכנסת ואסל טאהא - אינו נוכח, לא נשאל אותו; חברת הכנסת זהבה גלאון - לא נוכחת, לא נשאל אותה; חבר הכנסת אופיר פינס-פז, האם אתה מסתפק בתשובת השר?

אופיר פינס-פז (העבודה - מימד - עם אחד):

מה אתם רוצים?

יוסף פריצקי (צל"ש - ציונות, ליברליות ושוויון):

דיון במליאה.

אופיר פינס-פז (העבודה - מימד - עם אחד):

לא מסתפק.

צבי הנדל (האיחוד הלאומי - ישראל ביתנו):

מסתפק.

היו"ר נסים דהן:

אם כן, להצעת חבר הכנסת אופיר פינס, שלא מסתפק, יש לנו הצעה אחרת של חבר הכנסת עסאם מח'ול. השאר, במחילה מכבוד תורתו - לא נמצאים פה בכלל. חבר הכנסת מח'ול, בבקשה

עסאם מח'ול (חד"ש-תע"ל):

אדוני היושב-ראש, גם בנושא של המאחזים, גם בנושא הקודם, של עצי הזית, כוחות הביטחון למיניהם מגלים אוזלת יד. אבל כשמדובר במתקפה על אסירים חסרי ישע בבית-המעצר "עופר" אתמול, כאשר הם מוחים נגד העברת שישה ממנהיגיהם לבידוד, ואז מפקירים אותם לידיה של יחידת 100 - יחידה של כ-100 שוטרים וחיילים שמתנפלים על האסירים, שוברים להם לסת, שוברים להם ידיים, פוגעים בהם. אני חושב שההתנפלות הזאת, לרבות על מנהיגים פוליטיים כמו עבד-אלרחים מלוח', היא בלתי אפשרית, היא דבר שראוי לגינוי הכנסת.

אני רוצה לשלוח מכאן רחשי סולידריות עם האסירים שהגנו על כבודם מול הברוטליות של הכיבוש ושל המתקפה שהתנהלה נגדם, ולאחל לפצועים החלמה מהירה.

היו"ר נסים דהן:

אם כן, יש לנו, מול הצעתו של חבר הכנסת אופיר פינס-פז לדיון במליאה, הצעתו של חבר הכנסת מח'ול - להסיר. השאר - הסתפקו.

אנחנו עוברים להצבעה. מי שבעד - למליאה, נגד - זה להסיר.

הצבעה מס' 8

בעד  ההצעה לכלול את הנושא בסדר-היום - 6
בעד ההצעה שלא לכלול את הנושא בסדר-היום - 9
נמנעים - אין
ההצעה שלא לכלול את הנושא בסדר-היום של הכנסת נתקבלה.

היו"ר נסים דהן:

בעד- 6, נגד- 9. ההצעה תורד מסדר-היום של הכנסת.


הצעה לסדר-היום
אי-יישום המלצות משנת 2003 לשיפור הטיפול בקרינה לחולי סרטן

היו"ר נסים דהן:

רבותי, אנחנו עוברים להצעה הבאה לסדר-היום שמספרה 7800 – אי-יישום המלצות משנת 2003 לשיפור הטיפול בקרינה לחולי סרטן. חבר הכנסת דוד אזולאי. אני מבקש לקרוא לשר הבריאות להיות נוכח במליאה. או, נפלא, ברוך הבא, כבוד השר. הצעה רגילה - יש לך עשר דקות, אדוני.

דוד אזולאי (ש"ס):

אדוני השר – ראשית, אני רוצה לקדם בברכה את האורחים ביציע, עובדי התעשייה הצבאית, בברכת ברוכים הבאים לכנסת ישראל.

היו"ר נסים דהן:

התעשייה האווירית.

דוד אזולאי (ש"ס):

התעשייה האווירית.

אדוני היושב-ראש, בשבוע שעבר התפרסמה באחד העיתונים כתבת תחקיר בעניין מכוני ההקרנות לטיפול בחולי סרטן, וכותרתה היתה: "מחדל". אסור שנושא כה רגיש הנוגע לחיי אדם יישאר ללא תגובה, ואני רוצה להודות ליושב-ראש הכנסת ולנשיאות שאפשרו לי להעלות את הנושא לסדר-היום של הכנסת.

ראשית, אני חייב לציין את מסירותם של העובדים – בניגוד למה שכתוב בכתבה - במכוני ההקרנות, העושים, למרות התנאים הקשים, מלאכת קודש במסירות, בנאמנות ובמקצועיות. לפחות על המכון ב"רמב"ם" אני יכול להעיד בעדות אישית עד כמה הצוות שם עושה עבודת קודש, במיומנות ובמקצועיות רבה. וזאת בהתחשב בעובדה שהמכון פתוח מהשעה 07:30 ועד לשעה 19:00, ובממוצע – כל חמש דקות מטופל אחד. צא וחשוב כמה - חבר הכנסת זחאלקה, נושא כל כך חשוב, אני מתנצל שאני מפריע לך, אבל תאפשר לשר לשמוע דברים חשובים. הנושא באמת חשוב.

ג'מאל זחאלקה (בל"ד):

תאמין לי - - - חולה שעומד למות.

דוד אזולאי (ש"ס):

תודה רבה. אדוני השר, במכון ב"רמב"ם", שפתוח מהשעה 07:00 עד לשעה 19:00, בממוצע - כל מטופל נכנס לחמש דקות, צא וחשוב כמה מטופלים מדי יום ביומו. לכן חשוב להגיד גם מלה טובה לאותם עובדים העושים מלאכה נאמנה, ושלא יתקבל, חלילה, הרושם שהעובדים הללו אינם מקצועיים או אינם עושים את מלאכתם נאמנה.

בשיחה שניהלתי עם ד"ר גז, שהוא יושב-ראש הקבוצה הישראלית לרדיותרפיה ומנהל המכון ב"רמב"ם", שהוא עצמו - זכיתי להכיר אותו באופן אישי, והוא ראוי לכל הערכה.

אני רוצה לתת כמה נתונים. בכל שנה מטופלים בקרינה עשרות אלפי חולי סרטן. יש כ-19 מאיצים, וחלקם מיושנים. מטופלים בהם כ-350,000 חולים במשך השנה, כאשר התקן האירופי מחייב 200,000. יש כ-15 רופאים מומחים שמטפלים בכ-650 חולים, במקום בכ-250 חולים לפי התקן האירופי.

בשנת 2003 הוקמה ועדה על-ידי משרד הבריאות, ועדת-אנקול, בראשותו של ד"ר אנקול. הוועדה הזאת קבעה שקיים מחסור ניכר במכשור, שקיים מחסור בכוח-אדם רפואי, בטכנאים, באחיות, בפיזיקאים ועוד. המלצת הוועדה היתה לקיים הכשרה מקצועית מסודרת, מסגרת של תקנים, כוח-אדם מקצועי שיקבל גם הכשרה הולמת, והוספה של כשמונה מאיצים על 19 המאיצים שיש כיום. הוועדה גם המליצה על תוספת של 25 רופאים על ה-15 שיש כיום, ואז יהיו בסך הכול כ-40 רופאים, ועוד 16 עובדים, פיזיקאים ואחרים נוספים על ה-32 כיום, בסך הכול - 48 עובדים.

אדוני השר, לצערי הרב, חלפו שלוש שנים מאז סיימה הוועדה הזאת את עבודתה והגישה את המלצותיה, וטרם נעשה דבר. אתה יודע מה? אני רוצה לדייק בדברי. זה לא שלא נעשה דבר. ידידי סגן יושב-ראש הכנסת, חבר הכנסת הרב נסים דהן, אתה היית שר הבריאות. על דרישה של 25 מיליון שקל לשנת 2005 נתנו תוספת תקציבית של 2 מיליוני שקל לצורך העניין. אני חושב שזה לעג לרש.

אני רוצה לציין, שחלק מהמכשור מיושן. הוא נמצא שם יותר מעשר שנים, וצריך לשדרג אותו בדחיפות.

ב-4 באוגוסט 2005 פנו מנהלי המחלקות והמכונים לרדיותרפיה והאגודה למלחמה בסרטן לראש ממשלת ישראל והעלו - בכתב - את המצוקה האמיתית של המכונים במדינת ישראל. היתה להם דרישה אחת ויחידה: יישום המלצות ועדת-אנקול. הם ביקשו תקציב של 25 מיליון שקל בתקציב 2006, כדי ליישם את המלצות ועדת-אנקול, ובכך, בעצם, למנוע סבל מיותר מחולים שבלאו הכי סובלים ואין צורך להוסיף סבל על סבלם. אדוני השר, מי שרואה את הנתונים יכול להבין שהדרישה באה כשהם אינם מנותקים מהמצב הכללי, הכלכלי, של מדינת ישראל. הדרישה היא צנועה וגם מתחשבת.

אדוני השר, בהכירי אותך ואת רגישותך, ובמיוחד כשאני יודע איזו אחריות רובצת עליך, ואני יודע שיש לך אוזן קשבת, ובמיוחד בנושאים כאלה, לא תוכל להתעלם, ואני בטוח ומקווה שבחצי השנה שאתה עדיין נמצא בתפקיד הזה יימצאו אותם 25 מיליון שקל כדי לפתור את הבעיה, על מנת להמשיך ולתת ביטחון לאותם מטופלים. לצערי הרב, חלקם מיואשים ממצבם, ולפחות זה מעט מן המעט שאנו יכולים להעניק להם כדי למנוע מהם סבל מיותר. יש לעשות הכול על מנת שהם ימשיכו לתת את אמונם במערכת הרדיותרפיה בארץ, על מנת שהרופאים ייתנו את המיטב ואת הידע הרב שיש ברשותם, ובכך נוכל לתרום תרומה צנועה לאותם חולים הסובלים סבל רב, ואין צורך שנמנע מהם טיפול הולם שהיום מקבלים אותו אבל לא בתנאים הנדרשים.

אדוני היושב-ראש, אני רוצה לסיים בפסוק: כל המחלה אשר שמתי במצרים לא אשים עליך כי אני ה' רופאך.

היו"ר נסים דהן:

תודה רבה. משיב כבוד שר הבריאות. בבקשה.

שר הבריאות דני נוה:

אדוני היושב-ראש, חברי חברי הכנסת, אני מודה לחבר הכנסת אזולאי שהעלה את הנושא החשוב הזה על סדר-היום של הכנסת. כשאנחנו נמצאים בתקופה מטורפת כזאת, כשכולם עוסקים בפוליטיקה, מצאת לנכון, בתוך כל המצב הזה, להעלות נושא כל כך חשוב. אני ודאי מאחל לך, באופן אישי, קודם כול שבעזרת השם תזכה לאריכות ימים ולבריאות טובה.

היו"ר נסים דהן:

אמן.

שר הבריאות דני נוה:

אכן, יש מצוקה קשה מאוד, שנמשכת כבר שנים רבות, במכוני הרדיותרפיה בבתי-החולים שלנו. מכוני הרדיותרפיה הם כמובן אותם מכונים שעוסקים בטיפולי הקרנות לחולים במחלת הסרטן. יש באמת המלצות של ועדה, ועדת-אנקול, שחבר הכנסת אזולאי התייחס אליה, מה צריך לעשות כדי שבאמת נוכל גם לשדרג את המכשירים וגם להביא את העובדים - הרופאים, הטכנאים ושאר העובדים העוסקים בכך - לאותה נורמה או לאותה מסגרת שאנחנו זקוקים לה.

אני יכול לומר לחברי הכנסת, שזה אחד הנושאים שאני עוסק בהם לא מעט בשנים האחרונות. כמו כמעט כל דבר אחר במערכת הבריאות, בסוף אתה נתקל בוויכוחים ובמאבקים על תקציב ועל סדרי עדיפויות. אנחנו אכן הצלחנו בשנה שעברה להשיג תוספת צנועה, והיא באמת תוספת צנועה, כדי שנוכל להתחיל ביישום המלצות ועדת-אנקול. השנה שעברה היתה השנה הראשונה שהתחלנו לעשות משהו בכל מה שנוגע ליישום המלצות הוועדה. אותו תקציב שחבר הכנסת אזולאי התייחס אליו, הוא תקציב שהשתמשנו בו לצורכי פעילות הדרכה, כי זה אחד הדברים שוועדת-אנקול המליצה עליהם.

מה שאמור להיות בתקציב 2006 זה תקציב שיאפשר לנו להתחיל להרחיב את מסגרת תקני כוח-האדם. אחת הבעיות המרכזיות היא הנושא הזה. בכל מה שנוגע למכשירים, לא מעטים מבתי-החולים שעוסקים בטיפולי הקרנות מצליחים באמצעות תרומות ודברים מהסוג הזה לרכוש מכשירים חדשים. אני חושב שעיקר הקושי הוא באמת בכל מה שנוגע להעסקת כוח-אדם ולהכשרת כוח-אדם טוב מבחינה מקצועית. תקנים של כוח-אדם הם תקציב, ועל כך אנחנו נאבקים ועל כך גם אני נאבק. נכון לרגע זה, יש הסכמה של משרד האוצר להוסיף עשרה תקנים בשנת 2006. זו התחלה, וזה בטח לא מספיק.

אנחנו נקלענו גם למצב שכל חברי הכנסת מכירים אותו, שקרוב לוודאי שלא יהיה תקציב למדינת ישראל לפני מאי או יוני, עד שתיבחר כנסת חדשה, עד שהיא תתכנס ועד שתיבחר ממשלה חדשה. הזכרתי זאת גם פה כבר בהזדמנות אחרת, שהדבר הזה יוצר המון בעיות בשירותים חיוניים לציבור. אבל, אולי הדבר הכואב ביותר והחריף ביותר הוא כל מה שנוגע לשירותים בתחום הבריאות.

אדוני היושב-ראש, הזכרתי פה לפני יומיים את נושא עדכון הסל. אם תקציב המדינה לא יאושר לפני מאי-יוני, זה אומר שחצי שנה אין עדכון לסל הבריאות. הכסף ישנו והוא הוקצב. המינימום לפחות של 200 ומשהו מיליון השקל, שזה לא מספיק, כבר ישנו והוא רשום בספר התקציב שהונח פה בכנסת. אבל, בעיני, הדבר שהוא ממש לא בסדר הוא שאנחנו ניקח סעיף כזה ונאמר: נחכה. אי-אפשר לחכות, כמו שלדעתי אי-אפשר לחכות בנושא מהסוג הזה. ודאי החולים לא יכולים לחכות עד שהמערכת הפוליטית תתארגן ועד שנסיים את הבחירות וכל אחד יחזיר את חרבו הפוליטית לנדנה ויחזור לעולם השגרה.

לכן, פניתי בנושא הזה גם לשר האוצר, שנמצא דרך למימון ביניים בנושאים חיוניים למערכת הבריאות כמו סל התרופות - חבר הכנסת אזולאי, אם אתה שואל אותי, גם בנושא הזה - כדי שנוכל להניע את התהליך הזה כבר בתחילת ינואר 2006, אף שעדיין לא יהיה תקציב למדינת ישראל. גם אותה תוספת של תקנים – אותי, היא ודאי לא מספקת. זו התקדמות נוספת ביישום המלצות ועדת-אנקול לשיפור המצב במכוני הרדיותרפיה. אנחנו עושים צעד נוסף, צעד קטן, כשנדרשים צעדים נוספים. צעדים נוספים יתאפשרו אם נקבל תקציבים נוספים.

אני משוכנע שכאשר תתכנס ועדת הכספים ותחזור לפעילות אחרי הבחירות, ודאי נוכל לקבל רוח גבית נוספת מהכנסת כאן ומכל חברי הכנסת, כדי שנוכל באמת להוסיף תקציבים למען המטרה החשובה הזאת של הטיפול בחולי הסרטן. אין ספק שיש פה באמת צורך חיוני לחולים רבים.

חבר הכנסת אזולאי, כמו שאתה יודע, אני נלחם על הדברים האלה לא מעט במשרדי בסדרי עדיפויות ובשינוי סדרי עדיפויות. הצלחנו להגדיל, באופן דרמטי, את סל התרופות, את תקציבי הקשישים ואת תקציבי בתי-החולים. אבל עדיין המלאכה רבה והצרכים רבים. בכל אופן, כל עוד אני בתפקידי אמשיך בוודאי להילחם על הדברים האלה ולקדם את הנושאים האלה.

אדוני היושב-ראש, אין לי התנגדות שהנושא יועבר לוועדת העבודה, הרווחה והבריאות של הכנסת.

היו"ר עבד-אלמאלכ דהאמשה:

תודה רבה לשר הבריאות, חבר הכנסת דני נוה. חבר הכנסת אזולאי, השר לא מתנגד להעברת הנושא לוועדה. מה אתה מבקש?

דוד אזולאי (ש"ס):

ועדה.

היו"ר עבד-אלמאלכ דהאמשה:

ועדה.

אנחנו נעבור להצבעה על הצעתו של חבר הכנסת דוד אזולאי: אי-יישום המלצות משנת 2003 לשיפור הטיפול בקרינה לחולי סרטן. מי בעד להעביר זאת לוועדה? מי נגד? אפשר להצביע.

הצבעה מס' 9

בעד ההצעה להעביר את הנושא לוועדה - 7
נגד - אין
נמנעים - אין
ההצעה להעביר את הנושא לוועדת העבודה, הרווחה והבריאות נתקבלה.

היו"ר עבד-אלמאלכ דהאמשה:

ברוב של שבעה תומכים, אפס מתנגדים ואפס נמנעים, הצעתו של חבר הכנסת אזולאי תועבר לוועדת העבודה, הרווחה והבריאות להמשך הטיפול בה.


הצעות לסדר-היום
נתוני בחינות הבגרות של שנת הלימודים תשס"ה

היו"ר עבד-אלמאלכ דהאמשה:

חברי הכנסת, הנושא הבא - הצעות דחופות לסדר-היום מס' 7826, 7830, 7842 ו-7806: נתוני בחינות הבגרות של שנת הלימודים תשס"ה. ראשון המציעים, חבר הכנסת זבולון אורלב - בבקשה, אדוני. אחריו יציעו חברי הכנסת בני אלון, מאיר פרוש ומשולם נהרי.

זבולון אורלב (מפד"ל):

אדוני היושב-ראש, חברי חברי הכנסת, מנכ"לית משרד החינוך, שהחליטה לעבור לקדימה, נוטשת ספינה טובעת.

היו"ר עבד-אלמאלכ דהאמשה:

זה כבר סופי שהיא עוברת?

זבולון אורלב (מפד"ל):

כך קראתי. נוטשת את ספינת החינוך הטובעת ומוכיחה שהליכוד, באמצעות שליחתו במשרד החינוך, הרס את מערכת החינוך.

מדי יום משתקפים בראי התקשורת תמונת מצב עגומה ומחדלים קשים במערכת החינוך. ביקשתי מעוזרי רק לקחת את השבועיים האחרונים, מה מצאתי:

ב-13 בנובמבר – מפוני גוש-קטיף השביתו את הלימודים בניצן כתוצאה מהצורך להתמודד עם מחסור במורים, בכיתות, בציוד, ליקויי בטיחות ועוד.

ב-15 בנובמבר עמדה לפרוץ  שביתה של כלל מערכת החינוך הציונית-הדתית עם 100,000 תלמידים, בישיבות התיכוניות, באולפנות, במקיפים הדתיים, בגלל  קיצוץ  של כ-70%, קיצוץ ללימודי יהדות בישיבות; מנענו זאת ברגע האחרון.

ב-24 בנובמבר, למרות כל  ההצהרות על יישום הרפורמה, מתברר שהמצב בשטח אחר לגמרי. הרשויות המקומיות וארגוני המורים מדווחים שהביצוע לקוי ולוקה בבעיות קשות מאוד.

באותו היום, ב-24 בנובמבר, מתפרסם שציוני הבגרות בישראל: מספיק בקושי. הממוצע במתמטיקה ירד, בתולדות עם ישראל וידיעת השואה – ירד, באזרחות - ירד, בלשון והבעה – ירד, בתנ"ך – ירד. נוכח הציפייה לצמצום הפערים, מתברר שהפערים רק הולכים וגדלים.

ג'מאל זחאלקה (בל"ד):

בגלל המתנחלים.

זבולון אורלב (מפד"ל):

ב-25 בנובמבר מתפרסם שיש מחדל אבטחה חמור בגני-ילדים ובבתי-ספר רבים ברחבי הארץ: מאות מאבטחים חמושים באקדחי דמה, באקדחי צעצוע ובתרסיס של פלפל חריף. דברים נוראיים.

ב-27 בנובמבר, משרד החינוך מחליט להוריד את תנאי הסף המחייבים מועמדים לניהול בית-ספר. במקום תואר שני או תעודת סיום של קורס מנהלים - מבטלים זאת.

ב-28 בנובמבר, בן 13 תוקף את אחות בית-הספר במוט ברזל, מאחר שלא החזירה לו אופניים מוחרמים.

ב-28 בנובמבר מתפרסם פירוט מפגעים בטיחותיים בבתי-הספר - וכבר נהרגו תלמידים בגלל מפגעים בטיחותיים בבתי-הספר. ברמת-גן יש אנטנה סלולרית סמוך לאחד התיכונים, גג מתפורר באולם ספורט. בבת-ים - גגות אזבסט מעל מבנים של בתי-ספר וגני-ילדים. ועוד ועוד.

ב-29 בנובמבר, סגן מנהל ושני מורים מהגליל המערבי נתפסו כשברשותם סמים.

ב-29 בנובמבר, מאמצים קדחתניים לשיפור ציוני המיצ"ב – אלה הציונים שמודדים את ההישגים הלימודיים – ומה מתברר? שהכול בלוף, כיוון שמורים מוותרים על התקדמות בחומר. אבל חמור יותר, היום התפרסם שמורים מוציאים מהכיתות את התלמידים הכושלים, כדי שהציון הממוצע של הכיתה יהיה גבוה יותר.

והיום, 30 בנובמבר, קרע בין שרת החינוך למנכ"לית המשרד, איומי השרה לפטר את המנכ"לית על רקע פיצול פוליטי. בקיצור, אנחנו רואים ששרת החינוך והמנכ"לית מתגוששות ועוסקות ביניהן בהישרדות פוליטית - -

משולם נהרי (ש"ס):

כבר לא.

זבולון אורלב (מפד"ל):

- - בשעה שמערכת החינוך נמצאת בסכנה. הביטוי הזה ש"מערכת החינוך נמצאת בסכנה", אני משתמש בו בפעם הראשונה, ובדרך כלל אני משתמש במלים אחראיות.

אדוני סגן השר, אני חושב שיש תחושה קשה בציבור, לא רק בקרב המורים, שאתם יש להנהלת המשרד סכסוך מתמשך ולא פתיר, ולא רק בקרב עובדי משרד החינוך, אלא בקרב ציבור ההורים, שמבינים שעתיד מדינת ישראל הוא החינוך. ופה מפלגתך לשעבר, הליכוד, ושרת החינוך הנוכחית פשוט הורסות את מערכת החינוך.

אני חושב שאחת הברכות בהקדמת מערכת הבחירות היא התקווה שמערכת החינוך תקבל שר חינוך אחר, ראוי ומתאים. תודה.

היו"ר עבד-אלמאלכ דהאמשה:

תודה רבה לחבר הכנסת אורלב. יעלה ויבוא חבר הכנסת בני אלון. אחריו – חבר הכנסת מנחם פרוש.

בנימין אלון (האיחוד הלאומי - ישראל ביתנו):

אדוני היושב-ראש, כנסת נכבדה, בהמשך לקודמי, שידיו רב לו בהכרת משרד החינוך בארץ והוא מדבר על עובדות שלצערנו כולנו עדים להן, הייתי מחלק את דברי לשני נושאים - חינוך ולימוד. אתחיל בלימוד, כי אינני מזלזל בנושא של בחינות הבגרות. אנחנו צריכים להיזהר מגלישת-יתר, מאיבוד ערכים, מהפיכת בית-הספר לבית-חרושת להישגיות ולציונים. לכן אקדיש את רוב דברי לעניין החינוך. אבל, במשפט אחד - טוב לגבר כי יישא עול בנעוריו. חשוב שילמדו הרבה וחזק ויגיעו להישגים.

המציאות של היום היא, שמבחן הפסיכומטרי תופס את מקומו של מבחן הבגרות. אני חושב שקיום המבחנים הפסיכומטריים לאחר השירות הצבאי, במרחק זמן מהלימוד, יוצר קשיים מיותרים ויוצר גם לימוד שהוא רק לשם מבחן, שאיננו נותן שום אפקט מצטבר, גם מבחינת המוח והיכולות העתידיות והאמיתיות של התלמיד. טוב יעשו כולם אם יחקו את מה שחלק מבתי-הספר התחילו, לקיים את הלימודים למבחן הפסיכומטרי ואת המבחן הפסיכומטרי בתוך מערך הלימודים של מבחני הבגרות. אני אישית, אם אצטרך לעשות מבחן פסיכומטרי במתמטיקה, לא חושב שאצליח, אני כל כך רחוק מזה. טוב לעשות ולקיים את השניים באותה עת.

אני מסיים את דברי, אדוני היושב-ראש, בענייני החינוך. זאת הטרגדיה האמיתית - האלימות, הסמים, איבוד הערכים. רבותי, אם לא נחזור אל הערכיות היהודית, אל הזהות היהודית של המדינה, אני מדבר על מערכת החינוך היהודי, אם לא נחזור אל הדבר הזה, אנחנו נאבד את כל זכות הקיום של המדינה הזאת. לא צריך להיות דתי, לא צריך להיות דווקא בחינוך הממלכתי-דתי כדי להבין את הדברים האלה.

אנחנו נייצר כאן ילדים שלא יודעים למה לחיות במדינה הזאת. המדינה בסכנה. לא רק בית-אל בסכנה. בית-אל בסכנה, ראש הממשלה יחריב את בתיה ואת בתי-הכנסת שלה מייד אחרי הבחירות, חס ושלום, אם ייבחר, כיוון שילדים לא יודעים מה כתוב בפרשת ויצא, בפרשת וישלח, ומה זה בית-אל.  לא יודעים מה זה מערת-המכפלה, כי לא לומדים את פרשת חיי שרה. ילד לא יודע לפתוח סידור, הוא לא מבין מה הוא עושה במדינה הזאת. מולו עומד כוח מוסלמי שמאמין ומוכן גם להתאבד על האמונה שלו. הילדים שלנו גדלים כאן ללא בסיס של זהות יהודית מינימלית.

לכן, למען המידות הטובות, שלא תהיה אלימות ולא יהיו סמים, ותהיה מדינה, חשוב, מעבר למה שדיברתי על ההישגיות ועל הבחינות – אני לא מזלזל בכלום, זכיתי להגיש כמה כיתות למבחני בגרות – אבל מעבר לזאת, אנחנו לא רוצים בית-חרושת לציונים, אנחנו רוצים ילדים וילדות בריאים בנפשם, יהודים שיודעים מי הם, מאין הם באו, מה הם עושים כאן, למה הם נמצאים דווקא בארץ הזאת, למה הם זכו לחיות דווקא בתקופה הזאת, שהקדוש-ברוך-הוא מחזיר את עם ישראל לארצו. תודה.

היו"ר עבד-אלמאלכ דהאמשה:

תודה רבה לחבר הכנסת בני אלון. חבר הכנסת מאיר פרוש, בבקשה.

מאיר פרוש (אגודת ישראל - יהדות התורה והשבת):

אדוני היושב-ראש, עמיתי חברי הכנסת, מכובדי סגן השר, לא הייתי נדרש לביקורת הציבורית שנמתחה על התוצאות הבלתי-מחמיאות של בחינות הבגרות אילולא הופעלו לחצים על מערכת החינוך החרדי, לאמץ דווקא  את תוכנית הליבה של משרד החינוך.

אני שואל את כל חברי הבית, אנא ענו לי ביושר על השאלה: הכיצד בכלל מעזה מערכת החינוך הממלכתי לתבוע מהחינוך החרדי לאמץ את התוכנית הזאת המכונה ליבה? הכיצד? והרי לא מדובר אך ורק בתוצאות נמוכות של בחינות הבגרות, אלא בכישלון מקיף של המערכת כולה. פשוט כישלון.

אדוני היושב-ראש, אני רוצה להפנות את תשומת לב הכנסת למוסף מיוחד שהקדיש עיתון "הארץ" לנושא החינוך, ובו כתב עורך העיתון את הדברים הבאים: "לילדי ישראל יש קשיים בהבנת הנקרא, בפתרון בעיות במתמטיקה, קשיים בשפתם בעל-פה ובכתב. בורות במושגי יסוד של יהדות, קשיים באיתור מידע ובעיבודו," וכו' וכו'. בקיצור: "שיר הלל" להישגים של מערכת החינוך. כך כותב עיתון "הארץ".

אני סבור, אדוני היושב-ראש, שבמשפטים תמציתיים אלה מבוטאים כל התסכולים של החברה הישראלית, על כל גווניה, ממערכת החינוך הכללית. כלומר, לא מדובר כאן על הישגים בלתי מחמיאים בבחינות הבגרות, אלא על כישלון כולל של המערכת. ולנו, לציבור החרדי, הם מטיפים לאמץ את תוכנית הליבה. אני חושב שזאת באמת חוצפה ועזות מצח.

אדוני היושב-ראש, עמיתי חברי הכנסת, איננו יכולים לאמץ את תוכנית הליבה, כי לדידנו זה עניין עקרוני, משום שיש בכוונתה להתערב בגסות במשנה החינוכית שלנו, ומשום שתוכן הלימודים והשיטות הפדגוגיות אצלנו הם סוגיות שלדידנו רק גדולי התורה, מכווני דרכינו, יכולים לקבוע, ולא פקידי משרד החינוך.

הזמן אינו מאפשר לי להרחיב, אך יהיה נכון אם אקבע כי מוסדות החינוך שלנו אינם "בתי-מלאכה לידיעות", בפירוש לא. היעד החינוכי שלנו הוא - ראשית חוכמה יראת השם, כמו שכתוב בתהילים: ו"יראת ה' ראשית דעת", כמו שכתוב במשלי, ואת ההגות הפדגוגית שלנו ניתן לסכם במשפט: "אם אין יראה אין חוכמה", כדברי האבות.

אנחנו גאים במערכת החינוך החרדי, "החינוך העצמאי", תלמודי-התורה, בתי-הספר "בית יעקב", שמאגדים בתוכם אלפי מחנכים המופקדים על חינוכם של רבבות רבבות ילדי ישראל. אנחנו גאים בהם וגאים בתוצאות של החינוך שלנו, שמגדל ילדים לתורה וליראת השם. בבחינות הבגרות שלנו לתורה וליראת השם, הציונים אצלנו גבוהים. תודה.

היו"ר עבד-אלמאלכ דהאמשה:

תודה רבה לחבר הכנסת פרוש. אחרון המציעים, חבר הכנסת משולם נהרי, בבקשה. לאחר מכן יענה למציעים סגן שרת החינוך.

משולם נהרי (ש"ס):

אדוני היושב-ראש, חברי חברי הכנסת, אדוני סגן השרה, הנה שוב אנו מתעוררים ליום שמדברים בו על בעיות האלימות בבתי-הספר ועל ההישגים הנמוכים של התלמידים. פעם מדברים על בעיות סמים, ופעם על אובדן מעמדו של המורה בבית-הספר.

ואני שואל, מתי סוף-סוף נזכה למשהו שכל הורה מצפה לו, לקצת נחת מהילדים ולקצת קורת רוח ממערכת החינוך? מתי נזכה סוף-סוף לשמוע משהו חיובי על המערכת הגדולה בישראל? מתי נשמע על איזה תחום שתלמידינו מוצלחים בו? תחום אחד שאנחנו סוף-סוף יכולים להרגיש בו קצת גאווה, במקום חששות מפני העתיד הלא-מזהיר שמצפה לנו.

אדוני היושב-ראש, חכמינו ז"ל אמרו: דרך ארץ קדמה לתורה. זה הפתרון היחיד לכל תחלואיה של מערכת החינוך: למקד את תשומת הלב בנושא ההליכות, היחס לחבר, למורה, להורה ולרכוש. רק אז נפש הילד תהיה כמו כר פורה שאתה יכול לנטוע בו כל נטיעה שאתה רוצה וגם לראות פירות.

אבל באקלים הבית-ספרי השורר כיום בבתי-הספר, איך אנו מצפים שילדים יתרכזו בלימודים אם הם מפחדים משכניהם לשולחן? איך הם יכולים ללמוד כשבחצר בית-הספר נמכרים סמים שונים ומשונים? והיום אני מתבשרים שגם המורים לא טומנים ידם בצלחת ואף הם משתמשים בסמים ומרעין בישין אחרים. באקלים כזה, מה הפלא שציוני הבגרות כל כך נמוכים? מה הפלא שציוני המיצ"ב כל כך משפילים?

אדוני היושב-ראש, הכאב שלי אמיתי. אני בא ממערכת החינוך, והיא חשובה ויקרה לי אף שאיני מסכים עם הדרך ועם הכיוון שאליו היא מכוונת את המורים שעובדים בה ואת התלמידים שלומדים בה. אני לא בא, חלילה וחס, לזרות מלח על הפצעים, אבל מתי נתפכח כולנו וננסה ללמוד ממערכות החינוך של המגזר החרדי, שמצליחות לשלב תורה ודרך ארץ למרות התנאים הקשים שהתלמידים לומדים בהם ולמרות התקציב החסר?

נתוני המיצ"ב במגזר החרדי - למשל בעברית, הציונים היו גבוהים יותר מאשר במגזר הכללי: 78 לעומת 77. אפילו במתמטיקה הציונים זהים, למגינת לבם של אלה שתוקפים וטוענים שבמגזר החרדי לא לומדים לימודי חול. אבל אני מקווה שאותם אנשים שהכניסו את השנאה הזאת ורדפו את המגזר החרדי, לא נראה אותם בקדנציה הבאה ונוכל לברך ברוך שפטרנו.

אם אתם שואלים מה סוד הקסם במגזר החרדי, אתם מוזמנים לבקר במוסדות "מעיין החינוך התורני" ו"החינוך העצמאי" ובכל מוסד חרדי אחר, ולהתרשם מהתנהגות התלמידים ומהיחס שהם מקבלים מהמורים והמורים מקבלים מהם בחזרה. פשוט להיכנס - לעצום את העיניים, כדי שלא תראו, חס וחלילה, את התת-תנאים השוררים במגזר החרדי -  לנשום את האווירה החיובית שהיא המפתח להצלחה.

עד שלא נפנים את זה נמשיך לעמוד כאן כמו הורים מבוישים שמוזמנים פעם אחר פעם לבית-הספר ואין לאל ידם להושיע. תודה.

היו"ר עבד-אלמאלכ דהאמשה:

תודה רבה לחבר הכנסת משולם נהרי. יעלה ויבוא סגן שרת החינוך, חבר הכנסת מגלי והבה, ויענה למציעים. כאמור, אנחנו דנים בהצעות דחופות לסדר-היום בעניין נתוני בחינות הבגרות של שנת הלימודים תשס"ה. אדוני, סגן שרת החינוך, בבקשה.

סגן שרת החינוך, התרבות והספורט מגלי והבה:

אדוני היושב-ראש, חברי חברי הכנסת, חברי הכנסת המכובדים העלו הרבה נושאים חשובים הקשורים למערכת החינוך. ארצה להתייחס קודם לתוצאות מבחני הבגרות ואחר כך אתייחס לנושאים האחרים. יכול להיות, ידידי חבר הכנסת אורלב, שהשרה היתה צריכה להיות כאן ולענות, מכיוון שהיא ארבע שנים וחצי במערכת ואני ארבעה חודשים במערכת.

זבולון אורלב (מפד"ל):

אין לה מה לענות. אולי בגלל זה היא לא באה.

סגן שרת החינוך, התרבות והספורט מגלי והבה:

אני אשתדל להתייחס לכל הנושאים.

ההתייחסות של משרד החינוך ושלי בנושא תוצאות מבחני הבגרות - אני מציע, אדוני היושב-ראש, שלא נקפוץ למסקנות מרחיקות לכת, לא נשליך מנתונים חלקיים של תוצאות הבגרות על מצבה של מערכת החינוך. חשוב לזכור שמדובר בנתונים שאינם סופיים, שכן אלה אינם כוללים את שקלול הערעורים על ציוני בחינות הבגרות ועל פגיעה בטוהר הבחינות. מלוא הנתונים על אודות ההצלחה בבחינות הבגרות עדיין אינם מצויים בידינו.

יתירה מכך, עיבוד הנתונים הסתיים בשלב זה ברמה הראשונית בלבד, והתוצאות המלאות והמוסכמות יפורסמו רק בסביבות חודש אפריל 2006. אשר על כן, הסקת מסקנות מנתונים שאינם מלאים ומעיבודים חלקיים היא אפוא נמהרת ולא אחראית.

עם זאת, המשרד אינו שוקט על שמריו וכבר החל בתהליך לימוד והפקת לקחים מעונת הבחינות של קיץ התשס"ה. גם אם הנתונים החלקיים – ואני מדגיש, החלקיים – נראים על פניהם מדאיגים, יש להביא בחשבון גם את העובדות הבאות:

צריך לדעת שבמועד בחינות זה באה לידי ביטוי לראשונה שיטת הצבירה שהונהגה בבחינות הבגרות, שיש בה משום מגמה מחמירה. בניגוד למגמה לצמצום חומר ההוראה והלמידה, ששלטה עד כה ובאה לידי ביטוי במיקוד הלמידה, שיטת הצבירה מחייבת הוראה ולמידה של כל החומר שבתוכניות הלימודים לקראת הבחינות. מבדיקה ראשונית של שאלונים ניכר שמורים המשיכו במגמה של מיקוד למידה והימור על פרקי לימוד אלה או אחרים שייכללו בבחינה, אף שהשיטה החדשה דורשת הוראה ולמידה של כל חומר הלימודים.

אסור גם לשכוח את הקיצוצים שהתייחסתם אליהם בחלק מדבריכם. הקיצוצים האלה פגעו קשות במספר שעות ההוראה שתוקצבו לבתי-הספר ואילצו מנהלים להפחית שעות לימוד. ייתכן מאוד שהקיצוצים הללו בבשר החי פגעו אף הם בהישגים.

ההיבחנות במקצוע המתמטיקה, למשל, בשנה זו כללה  לראשונה גם את תלמידי כיתות י', וייתכן שמידת הבשלות והשליטה בחומר הלימודים שאליה הם הגיעו לא היתה מספקת ופגעה בתוצאות. הדבר ייבדק.

ככלל חשוב להזכיר, שבכל שנה ושנה קיימות תנודות כלפי מעלה וכלפי מטה בעקומת ההישגים של תלמידי ישראל במקצועות השונים, וגם זאת יש להביא בחשבון. בכל מקרה, עם עיבודם הסופי של כלל הנתונים ייזום המשרד דיון, בשיתוף הגורמים המקצועיים הרלוונטיים, בכל מקצוע ומקצוע באופן פרטני ומעמיק. בהתאם לנתונים ולמסקנות שיופקו מהדיונים ייבנו תוכניות עבודה.

אשר להורדת תנאי הסף למועמדים לניהול בתי-ספר, דבר שהתפרסם בתקשורת: אין כל אמת בטענה שמטרת הדיונים הנערכים במשרד החינוך בעניין קביעת תנאי סף למועמדים לניהול בתי-ספר להקל את הקריטריונים הנדרשים מהמועמדים לניהול. ההיפך הוא הנכון. בדקתי את הנושא, ומטרת הדיונים היא דווקא לשפר את הרמה המקצועית הנדרשת ממועמדים לניהול בתי-ספר, כך שהכשרת מנהלים תהיה חלק מלימודי תואר שני, או לחלופין שווה בהיקפה ובתוכניותיה לתואר שני. הואיל והוועדה שמונתה לדון בנושא טרם סיימה את דיוניה והמלצותיה טרם אושרו, כל השמועות בעניין זה הן מוקדמות מדי וכאמור אינן נכונות.

אני רוצה להתייחס לכמה נושאים שהתייחסתם אליהם. האלימות בבתי-הספר היא בבואת החברה הישראלית. אני חושב שהחינוך התורני והחינוך הממלכתי-דתי הוכיחו לכל אורך השנים שבמסגרות האלה אין התופעות האלימות שיש בבתי-הספר האחרים. אבל זה לא אומר שלא מוטלת עלינו האחריות כהורים וכמחנכים לדאוג לכל נושא האלימות. הוקמו ועדות שיטפלו בנושא האלימות, ואני מקווה שגם בשנת הלימודים הזאת יטופלו חלק מהדברים. צריך להילחם מלחמת חורמה בכל התופעות השליליות, אם בקרב התלמידים ואם בקרב המורים, בכל תופעות הסמים והדברים השליליים שקיימים במערכת החינוך.

אני מסכים עם אלה שדיברו לפני, שמערכת החינוך חייבת, למרות הרפורמה שעשינו בתוכנית דברת, לעבור טלטלה ובדיקה יסודית על מנת להוציא מתוכה את הדברים שלא משנים את התוצאות וההישגים ולהתמקד בכל נושאי החינוך שיכולים להביא לתוצאות ולהישגים טובים.

כמובן, אנחנו צריכים לשאוף שכל הקיצוצים האלה לא ישנו, ולהשקיע במערכת החינוך. אני מבחינתי כסגן שרת החינוך לא רואה שצריך לקפח סקטורים כאלה ואחרים, אלא השוויון צריך להיות לכול, ואפילו יש לעודד את המסגרות שכן מביאות לחברה את החינוך הטוב, את ההישגים הטובים שכולנו מייחלים להם.

אני מציע להעביר את הנושא לוועדת החינוך. תודה.

היו"ר עבד-אלמאלכ דהאמשה:

תודה רבה. אנחנו עוברים למציעים. חבר הכנסת אורלב, אתה מסכים שהנושא יעבור לוועדת החינוך?

זבולון אורלב (מפד"ל):

מסכים. אני יכול להתנגד לסגן שרת החינוך?

היו"ר עבד-אלמאלכ דהאמשה:

חברי הכנסת בני אלון ומשולם נהרי מסכימים גם הם. חבר הכנסת פרוש אינו נוכח.

הצעה אחרת לחבר הכנסת ג'מאל זחאלקה, בבקשה. לאחר מכן נעבור להצבעה.

ג'מאל זחאלקה (בל"ד):

אדוני היושב-ראש, יש בארץ הסכמה מקיר לקיר ששרת החינוך הנוכחית היא שרת החינוך הגרועה ביותר שהיתה בארץ. אי-אפשר להשוות אותה אפילו ברמה של 1 ל-10 למשל לזבולון המר מהמפד"ל, שהוא לא אדם שאני מסכים אתו, ולא לאף שר חינוך שהיה בארץ. עוד לא היתה שרת חינוך כזאת. התוצאות במתמטיקה הן רק סימפטומטיות. זו שרת חינוך שישבה בממשלה ולא עמדה על הרגליים האחוריות, ולא עניין אותה שהיו 16 קיצוצים בתקציב החינוך.

לעניין המתמטיקה במיוחד, כולם יודעים שהשינויים שעושים בתוכנית הלימודים במתמטיקה משנה לשנה מבלבלים את התלמידים. הטענה של משרד החינוך בעניין הזה היא מאוד מוזרה. הם אומרים: יש שנה שהמבחן קשה ויש שנה שהמבחן קל. כאילו שזה מזג אוויר, לא בשליטה. קודם כול, זה לא שוויוני ששנה אחת המבחן קל ושנה אחרת המבחן קשה. הבעיה היא לא שהמבחן קשה, הבעיה היא שהמבחן מבלבל את התלמידים, ואני מעיד מעדות ראשונה של תלמידים שדיברו אתי. הם לא הבינו מה רוצים מהם, ומדובר בתלמידים הכי טובים.

היו"ר עבד-אלמאלכ דהאמשה:

תודה רבה לחבר הכנסת ג'מאל זחאלקה.

חברי הכנסת, נעבור להצבעה על הצעותיהם של חברי הכנסת, האם להעביר אותן לוועדה או להסיר אותן מסדר-היום. מי שבעד להעביר לוועדה, יצביע בעד. הצבעה נגד פירושה להסיר מסדר-היום. אפשר להצביע.

הצבעה מס' 10

בעד ההצעה להעביר את הנושא לוועדה – 8
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת החינוך, התרבות והספורט נתקבלה.

היו"ר עבד-אלמאלכ דהאמשה:

ברוב של שמונה תומכים, ללא מתנגדים וללא נמנעים, הצעותיהם של חברי הכנסת אורלב, אלון ונהרי תעבורנה לוועדת החינוך להמשך הטיפול בהן.


הצעה לסדר-היום
אי-קיום בחירות למינהלים הקהילתיים בשכונות החרדיות בירושלים

היו"ר עבד-אלמאלכ דהאמשה:

הנושא הבא: אי-קיום בחירות למינהלים הקהילתיים בשכונות החרדיות בירושלים - הצעה לסדר-היום שמספרה 7801. יעלה את ההצעה חבר הכנסת שלמה בניזרי, בבקשה.

שלמה בניזרי (ש"ס):

אדוני היושב-ראש, רבותי חברי הכנסת, אשמח אם חבר הכנסת מג'אדלה יקשיב לדברים שלי - זה קשור אליך בהיותך יושב-ראש ועדת הפנים.

גאלב מג'אדלה (העבודה - מימד - עם אחד):

אני שמח שאדוני זוכר שאני יושב-ראש ועדת הפנים ואיכות הסביבה.

שלמה בניזרי (ש"ס):

אני רוצה שתשים את לבך, כי אם היינו עובדים באמת לפי הנוהל התקין של הכנסת, לא הייתי צריך להעלות את ההצעה הזאת שוב. אני יכול לקרוא את ההצעה לסדר-היום שלי מלפני כארבעה חודשים. מעל הדוכן הזה הבעתי את כאבם של תושבי שכונת שמואל הנביא, שעד לפני כ-20 שנה היתה ברובה חילונית, אבל עם הזמן, בתהליך שקורה היום בירושלים, שרבים מעמי הארץ מתייהדים ונפל פחד השם עליהם, יש חזרה בתשובה והציבור החרדי הולך וממלא את השכונות בירושלים, שמואל הנביא ורמת-אשכול ושכונות אחרות. בעבר, כל אותן שנים, היה המתנ"ס בניהול חילוני, בראשות אבי אלזם, שעשה עבודה טובה מבחינת ההסתכלות שלו - והוא מנהל את המתנ"ס לציבור חילוני.

עכשיו, גם הציבור החרדי, משפחות מרובות ילדים. אתה יודע מה זה? ציבור של משפחות עם עשרה, שמונה, 12 ו-14 ילדים שהאמא רוצה איזו פעילות לילדים שלה אחר-הצהריים. התחילו להגיע לשם, אבל מה לעשות, הפעילות לא מתאימה. יש שם פעילות חילונית. יש שם אינטרנט. לצערי הרב אפילו קיבלתי עדויות שהילדים הופנו לכל מיני אתרים שמבחינת הצניעות לא נזכיר אותם אפילו, וכל מיני פעילויות שאינן מתאימות לנוער שנמצא שם. ואז הם הדירו את רגליהם משם בהוראת הרבנים.

בעיה נוספת היא שהמתנ"ס אינו מתאים לצרכים של הציבור שם. אנחנו דרשנו להחליף את ההנהלה או לשנות את כל האופי של המתנ"ס. אבל מה? הבעיה הנוספת היא שבירושלים יש מינהלים קהילתיים ולצערנו הרב זה כ-20 שנה לא התקיימו בחירות במינהלים הקהילתיים בירושלים. כלומר, כל הזמן אותם אנשים. אנחנו נמצאים במדינה דמוקרטית, שמתהדרת באפשרות לבחור ולהיבחר. לצערנו הרב, כ-20 שנה לא נעשו בחירות.

פניתי לראש העיר, והוא אמר לי שכבר שנה לפחות קיימת ועדה מסוימת שאמורה למפות מחדש את ירושלים לשכונות. למשל, ששכונת שמואל הנביא לא תהיה מחוברת לגבעה-הצרפתית, בשל האופי השונה של השכונות; שהיא תוצמד, למשל, לשכונת הבוכרים - ואני סתם מזכיר עכשיו שמות באופן כללי. על-ידי כך נוכל לעשות את הבחירות. הוועדה התכנסה אולי פעמיים, שלוש פעמים וזהו. הכול תקוע, אין בחירות, ואין שום דבר דמוקרטי.

אילו התקיימו באמת הבחירות למינהלים הקהילתיים, היה נמצא הפתרון. היו נבחרים אותם ראשי מינהל קהילתי מחדש והיו קובעים את האופי ואת הצביון של המתנ"סים ושל הפעילות בהם. את כל הדברים האלה, חבר הכנסת מג'אדלה, אמרתי לפני כמה חודשים בגדול. מאז העסק לא נרגע. התושבים חושבים שכל הבעיה מתמקדת  בראש העיר, ואני לא חושב שרק ראש העיר הוא הבעיה, מכיוון שמינהלת המתנ"סים במדינת ישראל, ובגלל זה סגן השר אמור לענות לי, אמורה לקבל את ההחלטות ולסייע גם להקדמת הבחירות - כמה שיותר מהר - וגם לשינוי האופי והצביון של הפעילות שם.

אחרי שדנו על כל זה במליאה, השר צחי הנגבי, שהיה פה, נתן את הסכמתו להעברת הדיון לוועדה. העברנו את הדיון לוועדה. ביקשתי מעוזרי כמה פעמים שינסו לזרז אצלך את הדיון, אבל עברו כבר בערך ארבעה חודשים. לו היה באמת מתקיים דיון, וזאת פנייתי אליך, כמובן לאחר שנשמע את תשובת סגן השר - - -

גאלב מג'אדלה (העבודה - מימד - עם אחד):

מה זה שייך לוועדת הפנים ואיכות הסביבה?

שלמה בניזרי (ש"ס):

כי  ככה הוחלט אז. פה במליאת הכנסת הוחלט שזה יהיה אצלך.

גאלב מג'אדלה (העבודה - מימד - עם אחד):

אולי זה עבר לוועדת החינוך.

שלמה בניזרי (ש"ס):

לא, אני יודע שזה עבר אליך.

גאלב מג'אדלה (העבודה - מימד - עם אחד):

אם זה אצלי, בשבוע הבא זה יטופל.

שלמה בניזרי (ש"ס):

תודה רבה. אני אשמח מאוד. זאת כל בקשתי.

גאלב מג'אדלה (העבודה - מימד - עם אחד):

כבוד השר לשעבר, אני מתייחס לדבריך בכבוד הראוי. בוועדת הפנים ואיכות הסביבה לא נתקעים דברים יותר מחודשיים.

משה גפני (דגל התורה):

נכון.

גאלב מג'אדלה (העבודה - מימד - עם אחד):

אם הנושא נמצא אצלנו, הוא יטופל בעוד שעה ובתוך חודש זה יובא לדיון.

שלמה בניזרי (ש"ס):

הפתרון של הבעיה יהיה, חבר הכנסת מג'אדלה, אם נביא את כל הגופים. גם את המינהלות, את המתנ"סים, את ראש העיר ואת כולם למקום אחד. מה שקורה עכשיו, שתבין, כמעט כל שבת יש אלימות בשכונה הזאת. פעם היתה האלימות זריקת אבנים על מכוניות. היום כולם הולכים ומפגינים נגד ראש העיר ונגד ההוא ונגד זה, ונוצר שם בלגן אחד שלם. זה האזור שאני גר בו, פחות או יותר, ואני חי את המציאות שם, וסתם מגיעים לידי אלימות והכול יורד מהפסים.

אפשר למצוא פתרון, זאת לא בעיה. אפשר למצוא פתרון, אני מאמין, בזמן הקרוב, ולכן זאת בקשתי אליך. אחרי שנשמע, כמובן, ואולי סגן השר יפתיע אותנו בדברים לא צפויים, אבל לאחר מכן, מובן שאשמח שזה יעבור אליך.

גאלב מג'אדלה (העבודה - מימד - עם אחד):

תפקידנו יחד למנוע אלימות ככל האפשר. אם זה תלוי בנו, אנחנו נעשה את זה.

שלמה בניזרי (ש"ס):

אני מאוד מעריך את זה. עד כאן אנחנו תורמים שלוש דקות ו-40 שניות לזמן הכנסת. תודה.

היו"ר עבד-אלמאלכ דהאמשה:

תודה רבה לחבר הכנסת בניזרי. יעלה ויבוא סגן שרת החינוך וישיב למציע. חבר הכנסת מגלי והבה - בבקשה, אדוני.

סגן שרת החינוך, התרבות והספורט מגלי והבה:

אדוני היושב-ראש, חברי חברי הכנסת, חבר הכנסת שלמה בניזרי, כמובן, בהתבסס על ההצעה לסדר-היום שלך והפנייה של משרד החינוך והנוגעים בדבר, בידי התשובה הבאה, ואני אפרט אותה: במינהלים או במתנ”סים בשכונות המדוברות, כמו למשל שכונת הבוכרים, רוממה ורמת-שלמה, חברי ההנהלה והמנהלים הם חרדים דתיים. שכונת הר-נוף נמצאת בתהליך של בחירת מנהל חרדי, ובימים אלה נכנס לעבודה מנהל חרדי לציבור החרדי ברמות. בתיאום עם לשכת ראש העיר מתארגנת בימים אלה הנהלה משותפת לחרדים ולציבור המסורתי-הדתי בשכונת שמואל הנביא.

הפעילות בשכונות החרדיות תוססת ומרשימה - אולי זה טוב לכם לבחירות עכשיו - והציבור מגלה מעורבות וצריכה מרשימה של השירותים שהמתנ"סים מעניקים.

בכל הקשור לתקציבים הקשורים לחברה למתנ"סים, המתנ"סים החרדיים נהנים משוויוניות ומהוגנות. בכל הנוגע לתקציבים הקשורים לעיריית ירושלים, והם העיקר, יש לפנות לעירייה – נוער, קשישים, ספורט, תרבות תורנית ועוד. זאת אומרת, צריך להפנות באמת לעירייה, שתשלם מה שמגיע, בזכות ולא בחסד.

זה כמה שנים העירייה אינה מתקצבת את הבחירות השכונתיות בירושלים. קיימת הסכמה עקרונית שאלה יתוקצבו בשנת 2006. החברה למתנ"סים תשמח לארח את חבר הכנסת בניזרי - את זה העבירו לי - כדי שיוכל להתרשם באורח בלתי אמצעי מהפעילות הרבה והמגוונת של המתנ"סים המכוונת לקהילות בשכונות החרדיות. זה יכול להיות טוב לפני הדיון שהציע יושב-ראש ועדת הפנים, חבר הכנסת מג'אדלה, ואז יהיה לך מעגל.

אנחנו נשמח אם הנושא יעלה לדיון בוועדת הפנים ונתמוך בו בכל מה שקשור למשרד החינוך.

היו"ר עבד-אלמאלכ דהאמשה:

תודה רבה לסגן שרת החינוך. הצעה אחרת לחבר נסים זאב, בבקשה.

נסים זאב (ש"ס):

אדוני היושב-ראש כנסת נכבדה, בעניין הבחירה של ועדת המתנ"סים בשמואל הנביא - לפחות 20 שנה אני מכיר את הסוגיה הזאת, עוד בהיותי סגן ראש עיריית ירושלים. היה חלום לטדי קולק, בזמנו, לכבוש את השכונות דרך המתנ"סים. ואז הוא החליט להקים מתנ"סים בכל שכונה והשלוחות שלו יהיו דרך המתנ"סים. בפועל, העניין של שכונת שמואל הנביא חוזר ועולה כמעט מדי שנה, מדי חודש. לשכונה יש צביון דתי-חרדי, ועושים את הכול כדי למנוע קיום בחירות שם. כל ההבטחות פה, לדעתי הן הבטחות סרק. אולי סגן שר החינוך אינו מתמצא בסוגיה הזאת, אבל הלוואי שאתבדה ובאמת ייערכו בחירות עוד השנה. אשמח מאוד.

היו"ר עבד-אלמאלכ דהאמשה:

חבר הכנסת גאלב מג'אדלה, לפנים משורת הדין, היות שהמציע פנה אליך כל הזמן וזה אמור לעבור לוועדה שלך, אני אתן לך לומר משהו על העניין במסגרת חצי דקה.

גאלב מג'אדלה (העבודה - מימד - עם אחד):

ואם זאת תהיה דקה, יקרה משהו לעם ישראל?

אדוני היושב-ראש, חברי חברי הכנסת, אני בדקתי את דבריו של השר לשעבר בניזרי, ואכן לפני ארבעה חודשים עבר הנושא הזה לוועדת הפנים ואיכות הסביבה. הוא יטופל, ובעוד שבועיים יתקיים דיון על כך. תודה רבה לאדוני.

היו"ר עבד-אלמאלכ דהאמשה:

תודה רבה לחבר הכנסת מג'אדלה.

חברי הכנסת, אנחנו עוברים להצבעה על הצעתו של חבר הכנסת שלמה בניזרי בעניין אי-קיום בחירות למינהלים הקהילתיים בשכונות חרדיות בירושלים והעברתה לוועדת הפנים. מי שבעד יצביע בעד, כמובן, ומי שיצביע נגד פירושו להסיר מסדר-היום.

הצבעה מס' 11

בעד ההצעה להעביר את הנושא לוועדה - 9
בעד ההצעה שלא לכלול את הנושא בסדר-היום - אין
נמנעים - אין
ההצעה להעביר את הנושא לוועדת הפנים ואיכות הסביבה נתקבלה.

היו"ר עבד-אלמאלכ דהאמשה:

ברוב של תשעה תומכים, ללא מתנגדים וללא נמנעים, הצעתו של חבר הכנסת בניזרי תועבר להמשך הדיון בה לוועדת הפנים.


הצעה לסדר-היום
חשד להתערבות פוליטית במינויים ברבנות של המשטרה

היו"ר עבד-אלמאלכ דהאמשה:

חברי הכנסת, הנושא הבא: חשד להתערבות פוליטית במינויים ברבנות של המשטרה - הצעה לסדר-היום שמספרה 7816. יעלה את ההצעה, כהצעה רגילה לסדר-היום, חבר הכנסת שאול יהלום. חבר הכנסת שאול יהלום, בבקשה.

שאול יהלום (מפד"ל):

אדוני היושב-ראש, רבותי חברי הכנסת, אדוני סגן השר לביטחון פנים, אודה לך אם תקשיב לדברים כי הם מאוד מאוד רציניים.

הפרשה התחילה כאשר קראנו בעיתון "מעריב", לפני כמה ימים, בכ"ג בחשוון, 25 בנובמבר, ידיעה כזאת: "במשטרה זועמים. גורמים פוליטיים מנסים להשפיע על בחירת הרב הראשי למשטרה". בכתבה נאמר שיש לחצים פוליטיים מי יהיה הרב הראשי הבא של המשטרה. האם זה נכון? האם זה לא נכון? אני אגיד לאדוני, כאשר אין סודות במדינה, מה אנחנו העלינו בחקירתנו.

סגן השר לביטחון פנים יעקב אדרי:

בחקירתנו?

שאול יהלום (מפד"ל):

בחקירתנו. לא שלי ושלך.

אדוני היושב-ראש, היום יש רב ראשי למשטרה, הרב יעקב גרוס, שהדרגה שלו היא דרגה אישית, תת-ניצב, והתקן ניצב-משנה. אני חושב שבאופן עקרוני כל מי שרוצה שהמשטרה תהיה באמת משטרה שיתגייסו אליה שוטרים שענייני השבת והכשרות חשובים לה, רוצה שהרבנות של המשטרה תהיה רבנות חזקה. במקביל בצבא, הדרגה התקנית של הרב הראשי לצה"ל היא אלוף. הוא במקרה תת-אלוף אבל הדרגה היא אלוף. כאן הפוך – ניצב משנה ודרגה אישית תת-ניצב. והנה אומרים לי, שהוחלט במשטרה להוריד את התקן של הרב הראשי במשטרה לסגן-ניצב. זאת אומרת שהרב הראשי הבא של המשטרה יהיה סגן-ניצב.

הרב הראשי הנוכחי עומד לסיים את תפקידו אחרי שבע שנים יפות וטובות, הא ראיה שמאריכים את שירותו, ואפילו העלו את דרגתו לאישית, ועכשיו רוצים להוריד. עצם העניין שרוצים להוריד את דרגתו התקנית של הרב הראשי מדאיג מאוד. כל מי שחושב על המשטרה במושגים של מדינה יהודית ומעוניין שיותר ויותר אנשים דתיים ומסורתיים יתגייסו אליה, הדבר חייב להדאיג אותו. זו השאלה הראשונה.

השאלה השנייה היא, שיש גם תקן של סגן הרב הראשי בדרגה של סגן-ניצב, והתקן הזה לא מאויש כבר שנה. השאלה היא, מדוע התקן לא מאויש. השמועה אומרת שיש התרוצצות פוליטית בין קבוצות במרכז הליכוד וכל אחת מהן רוצה להשפיע על מינוי הרב וסגנו, ויש איזו פשרה, שרוצים למנות שני רבי-פקדים, לא אלה הטובים ביותר, הוותיקים ביותר, אלה שמגיע להם, אלא אלה שיש בעניינם לחצים פוליטיים. כדי שלא להפלות בין שתי הקבוצות במרכז הליכוד קבעו ששתי הדרגות תהיינה שוות. זאת הסיבה להורדת התקן של הרב הראשי.

הדברים האלה הם דברים מאוד מאוד קשים ומאוד מאוד משונים ומאוד מדאיגים. אם אדוני יבוא ויאמר שלא היו דברים מעולם, ותקן הרב הראשי ימשיך להיות כפי שהיה במשך כל שנות המשטרה, ניצב-משנה, וכך ראוי, אם לא למעלה מזה - אם לא להפוך את הדרגה האישית לדרגה תקנית, לפחות להשאיר את התקן - אני חוזר בי מדברי, ואני אומר שכך צריך להיות. אבל, אם אכן באה המשטרה, וברה-אורגניזציה שקיימת היום, באותה הזדמנות מורידה את תקן הרב הראשי לדרגה כל כך נמוכה, הדבר אומר דורשני, מה הסיבה לכך שהיא הולכת לעשות את זה, ועל זה בוודאי ובוודאי אי-אפשר לעבור לסדר-היום.

הנקודה השנייה: מדוע לא אויש עד היום התקן של סגן הרב הראשי? מדוע עד היום? מאז פרישתו של סגן-ניצב גוטסדינר, למעלה משנה, התקן לא מאויש. מדוע? מה, תקנים במשטרה יש לנו והם לא מאוישים? הרי אם יש תקן לסגן, הוא צריך להיות מאויש.

השאלה השלישית: האם אמת ונכון הדבר, האם אתם מרשים שמינויים כאלה יהיו מינויים הכרוכים בלחצים פוליטיים, דבר שבשורות המשטרה בכל דרג שהוא, בין שמדובר ברב ובין שמדובר בקצין, אסור שיהיה? הכול צריך להיות לגופו של עניין. קל וחומר בן בנו של קל וחומר שאנחנו נמצאים בתקופה של בחירות, ובתקופה של בחירות כל המינויים חייבים להיעצר. כך החליט היועץ המשפטי לממשלה.

סגן השר לביטחון פנים יעקב אדרי:

בצבא ובמשטרה?

שאול יהלום (מפד"ל):

כך אני חושב. כך צריך, בוודאי ובוודאי אם יש עוד חששות להתערבות פוליטית.

לכן פניתי ביום כ"ה במרחשוון, 27 בנובמבר, לכבוד השר גדעון עזרא, ליועץ המשפטי לממשלה מני מזוז וליועצת המשפטית של משטרת ישראל, תת-ניצב ענת שפי, במכתב הבא: "חשש למעורבות פוליטית ולמחטף במינויים במשטרה. על-פי הפרסום בעיתונות, מנסים גורמים פוליטיים להשפיע על בחירת הרב הראשי למשטרה ויש חשש שמשטרת ישראל עומדת למנות קצינים בכירים בשל לחץ ומעורבות פוליטיים. למותר לציין כי למשרת הרב הראשי למשטרה, וכן למשרות קציני הרבנות המשטרתית, חייבים למנות באחריות רבה וללא הטיות פוליטיות כלשהן. המינויים החטופים מיותרים. כיום משרת במשטרה רב ראשי היכול לשרת במשטרה עד לאחר הבחירות. אי לכך אני פונה אליך לעצור את ההליך עד לאחר הבחירות ומינוי ממשלה חדשה".

אני חוזר ומבקש ממך, סגן השר, לעשות את הדברים והמינויים באחריות ולגופו של עניין, ולא להוריד תקנים של רבנים. הדבר רק פוגע בעצם הרבנות המשטרתית, הוא מיותר ולא נכון, וודאי וודאי שצריכה לבוא התחייבות שכל מינוי שיהיה מינוי לגופו של עניין, לגופו של המועמד, ללא שום התערבות פוליטית. תודה רבה.

היו"ר עבד-אלמאלכ דהאמשה:

תודה רבה לחבר הכנסת שאול יהלום. יעלה ויבוא סגן השר לביטחון פנים, חבר הכנסת יעקב אדרי, וישיב למציע.

סגן השר לביטחון פנים יעקב אדרי:

אדוני היושב-ראש, חברי הכנסת, חבר הכנסת שאול יהלום, לו ידעתי שתגלוש לכל מיני נושאים יכול להיות שהייתי מכין תשובה ארוכה. אבל על הנושא שהיה אמור לעלות, הפוליטיזציה בתחום מינוי הרבנים, התשובה מאוד פשוטה: לא היו דברים מעולם.

לא ידעתי שתדבר גם על דרגות. על זה אני יכול להגיד לך את הדבר הבא: קודם כול, להיות רב ראשי במשטרה ולעשות את העבודה הטובה והחשובה, זה לא בדיוק פונקציה של הדרגה. העבודה צריכה להיעשות בכל מקרה על-ידי הרבנים הראשיים של המשטרה, והם עושים את זה על הצד הטוב ביותר.

אני רוצה להגיד לך לגבי הדברים שאמרת. מי שקובע בכל הקשור לדרגות ולמינויים הוא המפכ"ל. כמובן, בדרגות הבכירות זה צריך לעבור את אישורו של השר. למה זה נדחה? לו ידעתי שתשאל הייתי בודק את העניין. למה הורידו את מתח הדרגות? זה פשוט לא ידוע לי. אבל גם את זה אבדוק ואשיב לך ישירות. לא ידוע לי שמורידים את הדרגות. אבל לרב גרוס האריכו בשנה, והגיע זמנו, בשעה טובה, לצאת לפנסיה. זה ייעשה בדרך מקצועית. מי שמחליט זה המפכ"ל, ואנחנו צריכים לסמוך עליו שהוא נקי ולא נלחץ על-ידי שום פוליטיקאים.

להזכירך, כי הזכרת כמה פעמים את מרכז הליכוד, גם השר וגם סגנו כבר לא נמצאים בליכוד, אז ודאי שהטיעון הזה כבר לגמרי לא רלוונטי.

משה גפני (דגל התורה):

זאת לא טענה, כי אנחנו מכירים כאלה שלא נמצאים בליכוד - - -

סגן השר לביטחון פנים יעקב אדרי:

הוא התייחס למרכז הליכוד.

אשר להקפאת המינויים עד אחרי הבחירות, ההנחיה של היועץ המשפטי לא חלה לא על צה"ל ולא על המשטרה, אחרת אנחנו נכנסים לדבר לא נכון ולא רצוי. זה בסמכותם של המפכ"ל ושל השר, הם יכולים להקפיא את זה לתקופה מסוימת, אבל אני לא רואה סיבה -  כיוון שאני יודע איך זה עובד - שזה לא ייעשה, וכמה שיותר מהר. אבל אשיב לך במדויק לגבי הורדת הדרגות. תודה רבה לכולם.

היו"ר עבד-אלמאלכ דהאמשה:

תודה רבה לסגן השר לביטחון הפנים. אני מבין שלאדוני אין התנגדות להעביר את הנושא לוועדה.

שאול יהלום (מפד"ל):

אם אין לו התנגדות לוועדה אז נעביר לוועדה.

היו"ר עבד-אלמאלכ דהאמשה:

ובכן, לפי דרישתו של חבר הכנסת יהלום ובהסכמתו של סגן השר נצביע על העברת ההצעה לסדר-היום בעניין חשד להתערבות פוליטית במינויים ברבנות של המשטרה - אם להעביר את הנושא לוועדת הפנים ואיכות הסביבה. מי שבעד יצביע בעד, ומי שיצביע נגד, פירושו להסיר. אפשר להצביע.

הצבעה מס' 12

בעד ההצעה להעביר את הנושא לוועדה – 6
נגד – אין
נמנעים – אין
ההצעה להעביר את הנושא לוועדת הפנים ואיכות הסביבה נתקבלה.


היו"ר עבד-אלמאלכ דהאמשה:

ברוב של שישה תומכים, אפס מתנגדים ואפס נמנעים הצעתו של חבר הכנסת יהלום תועבר להמשך הדיון בה בוועדת הפנים ואיכות הסביבה.

חברי הכנסת, הנושא הבא הוא הצעה רגילה לסדר-היום בעניין צעיר שנדקר בסוף השבוע בקבר שמעון הצדיק בירושלים - הצעה של חבר הכנסת אלי ישי. אינני רואה אותו באולם והצעתו לא תעלה.


הצעה לסדר-היוםאבטחת גני-הילדים ובתי-הספר

היו"ר עבד-אלמאלכ דהאמשה:

הנושא הבא הוא אבטחת גני-ילדים ובתי-ספר - הצעות לסדר-היום מס' 7822, 7824 ו-7833. ראשונת המציעים היא חברת הכנסת גילה פינקלשטיין. בבקשה.

גילה פינקלשטיין (מפד"ל):

תודה רבה.

אדוני היושב-ראש, כנסת נכבדה, מוסדות החינוך בישראל הפכו בתקופה האחרונה לזירת קרב. רק לפני יומיים עמדתי על בימה זו ושכנעתי אתכם לתמוך בהצעת החוק שלי, שחייבה דיווח על מקרי אלימות בבתי-הספר בישראל. היום אני מפנה את תשומת לבכם, חברי הכנסת, לסכנות האלימות האורבות לתלמידינו מחוץ למוסדות החינוך.

מראה המאבטח העומד בשער בית-הספר כבר נעשה לשגרה, ותלמידים רבים ראו בכל בוקר מ-12 שנות חייהם בבית-הספר את האיש שבבודקה. המאבטח בשער בית-הספר נוסך בהורים רבים תחושת ביטחון, וההורים בטוחים ורגועים שברגע הנכון הוא יגן על חיי ילדיהם. כתבה שהתפרסמה בסוף השבוע האחרון בעיתונות מדירה שינה מעיני הורים רבים. כותרת הענק בישרה כי מאבטחי גני-הילדים ובתי-הספר מצוידים בתרסיסים ובאקדחי דמה בלבד ככלי הגנה על ילדינו. בימים אלו, כשההתרעות על ניסיונות לחטיפות ופיגועים נעשות תכופות מיום ליום, ילדינו מופקרים לחסדיו של אקדח צעצוע - שערורייה שאין כדוגמתה.

מאבטחים הנושאים נשק ברשיון וביקשו להביא את כלי נשקם הפרטיים לבתי-הספר נתקלו בסירוב משטרת ישראל ומשרד הפנים. הסיבה למצב קשה זה, מצב מגוחך, היא בעצם פגם ביורוקרטי מתסכל. חברות האבטחה מחתימות את המאבטחים על חוזים למשך עשרה חודשים בכל שנה מחדש. המאבטחים עוברים בכל פעם גם הליך חדש לקבלת רשיון נשק מתאים, וחברות האבטחה אמורות להעביר למשרד הפנים בקשות לאישור רשיונות נשק לעובדים שלהן. התהליך נמשך זמן רב, ובינתיים זוכים תלמידי ישראל להפקרה במקום להגנה.

מדינת ישראל ידועה בכל העולם כבעלת דרישות ביטחוניות גבוהות במיוחד. האבטחה במטוסי "אל על" היא מופת, מודל לאחרים. שירותי הביטחון הישראליים מוכרים כקפדנים וכיעילים ביותר בעולם, ואפילו כאן, בכנסת, מופעלים נוהלי ביטחון חמורים השומרים על חיי כל הנוכחים בבניין. רק ילדינו מופקרים בגני-הילדים ובבתי-הספר. המדינה אינה מספקת לתלמידיה את הביטחון המינימלי בסביבת הלימודים.

אף שאנו נמצאים בסיום כהונת הכנסת והממשלה אני קוראת לשר הפנים, לשרת החינוך, לכל גורם היכול לסייע בשעה קשה זו, למצוא פתרון לבעיה ולשתף פעולה למען המטרה החשובה. עוד יותר ממשחקי הפוליטיקה, חשוב לנו שלומם וביטחונם של ילדי ישראל. תודה.

היו"ר עבד-אלמאלכ דהאמשה:

תודה רבה לחברת הכנסת פינקלשטיין. המציעים הנוספים, חברי הכנסת לאה נס ואורי אריאל, אינם באולם ולא יזכו לנמק את הצעותיהם. תעלה ותבוא חברת הכנסת רוחמה אברהם, סגנית שר הפנים, ותשיב לחברת הכנסת פינקלשטיין. בבקשה, גברתי.

סגנית שר הפנים רוחמה אברהם:

תודה רבה.

אדוני היושב-ראש, חברת הכנסת פינקלשטיין, בוודאי כמי שנושא החינוך יקר וחשוב ללבה, שמת לב שביציע נמצאים אתנו תלמידי בית-הספר "עלי הגבעה". חשוב שבאתם לראות וללמוד מקרוב איך בכנסת ישראל אנחנו דואגים לכם, וחברת הכנסת פינקלשטיין העלתה פה הצעה לסדר-היום בנושא האבטחה שלכם.

אין צל של ספק שנושא האבטחה הוא אחד הנושאים החשובים במדינת ישראל. אבל עם זאת, חברת הכנסת גילה פינקלשטיין, אני רוצה להביא לתשומת לבך כמה עובדות. טענת פה על נפילה קשה מאוד, כאשר האשם העיקרי הוא משרד הפנים. אמרת שהנושא נופל בין הכיסאות ועוברים הרבה מאוד ימים רק  מפני שמשרד הפנים נוקט סחבת רבה. אז בואי אבהיר לך את התמונה, ואני מקווה שאחרי שאשיב נענה על כל ההסתייגויות, השאלות והתהיות שלך, אף שהמצב עדיין לא בא על פתרונו.

אבטחת מוסדות חינוך נמצאת באחריות משטרת ישראל. היא נעשית על-ידי חברות שמירה פרטיות. לאחר קבלת אישור ממשרד המשפטים מקבלות חברות השמירה אישור ממשרד הפנים בדבר עובדים וציודם בכלי נשק. המעסיק, כפי שגם את אמרת, מגיש למשרד הפנים רשימה ובה מצוינים שמות השומרים שהוא מתעתד להעסיק. המשרד מבצע בדיקה לגבי כל שומר ושומר, גם לעניין ההיסטוריה הרפואית, העבר הפלילי, ובין היתר קיים ויתור מנדטורי על חשאיות, על מנת לוודא כי אין כל מניעה לצייד את העובד בנשק.

אומר במאמר מוסגר, אומנם זה לא שייך לנושא הזה, שלצערי הרב לאחרונה נרצחו נשים לא מעטות בידי בעלים שהחזיקו נשק, שחלקם היו שומרים בבתי-הספר שקיבלו נשק. לכן אני סבורה שאין ערוך לחשיבותה של הבדיקה הקפדנית הזאת.

מרגע קבלת הרשימה מן המעסיק במשרד ועד קבלת האישור חולפים לא יותר מעשרה ימים. בנוסף, קיים נוהל עבודה מגובש עקב חשיבותו הרבה של הנושא, בין היתר גם לפי מה שציינתי. הפרוצדורה הזאת היא סטנדרטית, והיא מבוצעת פעם בשנה בלבד, לפני תחילת שנת הלימודים. אם יש מקרים שמאבטחים לא צוידו בנשק חם, אז כנראה הם לא אושרו על-ידי משרד הפנים או שהמעסיקים שלהם מועלים בתנאי החוזה. זול יותר לצייד מאבטח בספריי פלפל מאשר בנשק חם. אני אומרת את זה לצערי הרב.

בעקבות הכתבה בעיתון "מעריב" פנינו - בין היתר פנה גם הממונה ממחלקת רישוי כלי ירייה במשרד - על מנת לקבל רשימה פרטנית של מקומות בארץ שבהם לא צוידו מאבטחים בנשק חם על-פי הוראת המשטרה. עד עתה לא התקבלה שום תשובה בנושא, ואני אודה לך אם תסייעי לנו בנושא הזה, אם את יודעת על מקרים מסוימים.

אני חושבת שחשוב מאוד להביא למצב שבו אם יש החלטה או דרך פעולה על מנת לשמור על הילדים במוסדות החינוך, לאור כל החששות הרבים שעדיין קיימים במדינה שלנו, אנחנו צריכים לעשות הכול על מנת ששום מאבטח בבתי-הספר לא יגיע ללא הנשק המתאים והראוי.

עם זאת, אני קוראת לך, חברת הכנסת פינקלשטיין: בואי, תעזרי לנו. אני יודעת שאת מעורה במערכת החינוך. כל מידע יתקבל בברכה. תודה.

היו"ר עבד-אלמאלכ דהאמשה:

אני מבין שסגנית השר מסכימה להעביר את הנושא לוועדה?

סגנית שר הפנים רוחמה אברהם:

אני אשמח להעביר את הנושא לוועדה, ושם אנחנו נביא פרטים נוספים, כמו בתי-ספר או מעסיקים שמעסיקים שומרים ללא נשק - אני אשמח אם הנושא יעלה על סדר-היום.

היו"ר עבד-אלמאלכ דהאמשה:

ובכן, חברי הכנסת, אנחנו נעבור להצבעה על הצעתה הדחופה של חברת הכנסת פינקלשטיין בעניין אבטחת גני-הילדים ובתי-הספר, אם להעביר את ההצעה לוועדת החינוך, התרבות והספורט להמשך הטיפול בה. מי שבעד - יכול להצביע. כמובן, גם מי שמתנגד יכול להצביע. אם ההצעה תזכה ברוב, היא תועבר לוועדת החינוך להמשך הטיפול.

הצבעה מס' 13

בעד ההצעה להעביר את הנושא לוועדה – 8
נגד – אין
נמנעים – אין
ההצעה להעביר את הנושא לוועדת החינוך, התרבות והספורט נתקבלה.

היו"ר עבד-אלמאלכ דהאמשה:

ובכן, ברוב של שמונה תומכים, אפס מתנגדים ואפס נמנעים, ההצעה תועבר לוועדת החינוך, התרבות והספורט להמשך הטיפול בה.


הצעה לסדר-היום
מדיניות הבנייה ושימור השטחים הפתוחים בישראל – תוכנית מיתאר ארצית 35

היו"ר עבד-אלמאלכ דהאמשה:

חברי הכנסת, אנחנו עוברים לנושא הבא. לפנינו הצעה רגילה לסדר-היום מס' 7808, של חבר הכנסת עסאם מח'ול, בעניין מדיניות הבנייה ושימור השטחים הפתוחים בישראל, תוכנית מיתאר ארצית - תמ"א 35. חבר הכנסת מח'ול, בבקשה.

עסאם מח'ול (חד"ש-תע"ל):

אדוני היושב-ראש, ביום ראשון האחרון אישרה הממשלה את תמ"א 35, שמונחת זה זמן רב, ומעניין שהיא הזדרזה דווקא לאשר את התוכנית בתקופת הדמדומים של הממשלה הזאת. אין ממשלה - אנחנו מרגישים את זה כאן - אין ממשלה, לא בשטח ולא בכנסת ולא בשום מקום. הכול מתפורר. והדבר היחיד שהם ממהרים לגביו, לא יכולים לחכות, זה אישור תמ"א 35, תוכנית המיתאר הארצית המשולבת לבנייה, לפיתוח ולשימור, המיועדת לשנת היעד 2020.

אין זמן? אזל הזמן? אם זה עד שנת 2020 מה היה קורה אם היו משאירים את הנושא לממשלה הבאה, אחרי הבחירות? ואנחנו מבינים: הממשלה הזאת, בראשותו של אריק שרון, מנסה לחטוף עוד הסדר לקרקעות, תוכנית נוספת למדיניות הקרקע, שתיטיב עם מי שהיא רוצה להיטיב ותפגע במי שהיא רוצה לפגוע. יש כאן ניסיון לבצע מחטף, גברתי סגנית השר, של תהליך  נדל"ניזציה של הקרקע, לטובת אלה שיש להם היכולת - - -

יוסף פריצקי (צל"ש - ציונות, ליברליות ושוויון):

נדל"ניזציה?

עסאם מח'ול (חד"ש-תע"ל):

כן.

יוסף פריצקי (צל"ש - ציונות, ליברליות ושוויון):

קופירייטינג ענק.

סגנית שר הפנים רוחמה אברהם:

- - -

עסאם מח'ול (חד"ש-תע"ל):

- - - ומצד שני לקדם את תוכנית ייהוד הגליל והנגב עם כל המשמעות הגזענית שיש בה, כאשר האמירה היא לפתח - פיתוח הגליל והנגב, אבל הפיתוח הזה הוא יהודי. הפגיעה הישירה היא באינטרסים ובזכויות של האוכלוסייה הערבית, גם בגליל וגם בנגב, כאשר ברקע יש החלטה של הממשלה לעשות החלפת קרקעות בין מינהל מקרקעי ישראל לבין הסוכנות היהודית – בעיקר, העברת קרקע מידי המינהל, מינהל מקרקעי ישראל בצפון ובדרום, במקום שמרוכזת האוכלוסייה הערבית ביישובים הערביים, להחליף את זה עם הסוכנות היהודית, שהיא ליהודים בלבד, ואז להגיד: אין קרקע מדינה בצפון ובנגב, אלא יש קרקע מדינה במרכז, ואז אפשר לעשות נדל"ניזציה, חבר הכנסת פריצקי, במרכז הארץ, במקום שנמצאים אלה שיכולים לשלם עבור זה.

אני חושב שהתהליך הזה לא יכול לעבור כאילו אנחנו לא רואים. האנשים לא טיפשים, כולם פוקחים עיניים ורואים איזה מחטף מנסה לעשות הממשלה הזאת לפני שהיא הולכת.

היו"ר עבד-אלמאלכ דהאמשה:

איפה מר פרס בעניין הזה?

עסאם מח'ול (חד"ש-תע"ל):

כן, מר פרס בעצם לקח את התוכנית של מר שרון - ואנחנו זוכרים שראש הממשלה שרון עמד כאן ואמר: אני לוקח אישית על עצמי את הטיפול בנגב ובגליל, והיו כאלה שהבינו שזה איום, והם צדקו. זאת אומרת, כשראש הממשלה אומר, אני לוקח את זה אישית למשרד שלי, הבנו שהסכנה בפועל היא ממשית ולא רק תיאורטית.

בכל זאת, אדוני היושב-ראש, הרעיון המרכזי של התוכנית החדשה הוא לרכז את מרבית הבנייה בישראל באזורים העירוניים בארבעה מרחבים מטרופוליניים: חיפה, תל-אביב, באר-שבע וירושלים, הכוללים גם הרחבת הבנייה העירונית של יישובים עירוניים קיימים ליישובים הכפריים, דהיינו העברת שטחים מיישובים חקלאיים שבתחומי מועצות אזוריות לתחומי יישובים עירוניים סמוכים. רפורמה זו כוללת בעיקר יישובים חקלאיים במרכז הארץ, כמו נתניה, חדרה, כפר-סבא, כפר-יונה ואחרים. השאלה הנשאלת היא אם מונהגת מדיניות כזאת באותה תוכנית, המתיימרת להיות ארצית ולא מגזרית, באזורים בצפון או בדרום המהווים את הריכוזים הגדולים של האוכלוסייה הערבית.

אני אומר: בסדר. אני לא יוצא תכנונית נגד הרעיון של העברת ריכוז או דחיפת הפיתוח והקצאת הקרקע בכיוון היישובים העירוניים. אבל אם כבר, אז כבר. אם כבר, אז למה נתניה וחדרה, ובאר-שבע, ואני לא יודע מה? למה סח'נין לא יכולה להתרחב באותה צורה על חשבון היישובים החקלאיים הכפריים בגוש-משגב? למה אום-אל-פחם לא יכולה - כעיר, כעיר צפופה, חנוקה - לקבל אותו יחס כלפי המועצות האזוריות שבסביבה, שכל המטרה בהקמתן היתה ריכוז הקרקעות בידיהן והעברתן מבעלות של אזרחים ערבים ויישובים ערביים לידיים אמינות על המדינה, כביכול?

השאלות האלה הן שאלות חשובות ביותר ואי-אפשר לחמוק מהן. למשל, היישוב כפר-יאסיף, אשר צומצם שטח השיפוט שלו בכ-50% - האם תמ"א 35 הולכת להגדיל את המרחב העירוני של היישוב כפר-יאסיף? למשל, האם על חשבון מטה-אשר מורחבים יישובים ערביים אחרים באזור? לא ולא. לא ולא. התוכנית לא בנויה כך.

אנחנו רואים איזה הטבות התוכנית הזאת נותנת לבעלי הקרקע, אלה שמשתמשים בקרקע. אלה הטבות הנוגעות לזכויות החקלאים בקרקע במושבים ובקיבוצים שבתחום המועצות האזוריות. מדיניות זו מאפשרת לחקלאים להעביר לבעלותם שטחים נרחבים של 2.5 דונמים לכל חקלאי, בתשלום מזערי של 3.75% משווי הקרקע, נוסף על האפשרות של מסחור הקרקע והקמת מבנה תעשייתי של 500 מ"ר. ואז, המשאב הלאומי הגדול הזה, משאב הלאום הזה, הופך להיות כלי לאום להאצת המגמה הנדל"נית בקרקע ובניית אזורים מסחריים גדולים בכל מיני מקומות.

כדי שנבין את האמת בתוכנית הזאת, במקום שהתוכנית הזאת תוביל לקידום רווחת התושבים, אנחנו רואים מגמה מאז קום המדינה - וגם הפעם - שבה התכנון הוא כלי לביצוע מדיניות ממשלתית אשר רואה באוכלוסייה הערבית באזורים שבצפון ובנגב גורם זר, ובעיה לתכנון, ולא חלק מהתכנון. ותוכניות הממשלה למיניהן באות כדי לפגוע, כדי לעצור, כדי להסתכל בעין עוינת על כל התפתחות או על כל דרישה להתפשטות והתרחבות של האזורים הערביים.

אנחנו יודעים שמאז קום המדינה הוקמו 980 יישובים חקלאיים יהודיים במטרה לתפוס כמה שיותר קרקע. מועצות אזוריות השתרעו על מאות אלפי דונמים. שטחה של המועצה האזורית מטה-אשר בצפון, למשל, מגיע ל-220,000 דונם, והאוכלוסייה שגרה שם מונה 18,000 תושבים, בממוצע של כ-12 דונם לנפש, בעוד באזור סח'נין שהזכרנו, למשל, ממוצע הצפיפות הוא 12 נפשות לדונם. כאן 12 דונם לנפש אחת. אני חושב שהדבר מזעיק ומחייב גישה אחרת.

חשבנו שאולי מישהו יחשוב לתקן את העוול ההיסטורי שנגרם כתוצאה ממדיניות הקרקע במשך 60 שנות קיומה של המדינה. לא ולא. אנו רואים שתוכנית פיתוח הגליל והנגב, שהיא חלק מהראייה הכוללת - ולא מזמן ניהלו את קמפיין האכלוס בגליל ובנגב של הסוכנות היהודית, משרד השיכון, הרשות לפיתוח הגליל - היא עוד צעד בחיזוק האפליה ההיסטורית המתמשכת, כאשר האוכלוסייה הערבית לא נהנית מזה.

האם האוכלוסייה הערבית, המהווה יותר מ-50% מהאוכלוסייה במחוז הצפון ובגליל, תיהנה מסל ההטבות המוענקות לבאים להתגורר בגליל עכשיו - 13% הנחה במס הכנסה, הנחה בתשלומי ארנונה? ממענקים למיניהם ומעזרה צמודה של משרד השיכון ופיתוח עסקים? אני חושב שכל השאלות האלה הופכות להיות זעקה מול המחטף הזה שנועד לייצר מציאות שבה נוצר ניכור בין היישוב הערבי לבין האופי הכפרי שלו, כאשר הרוב המכריע של היישובים הערביים הופך, לפי ההגדרה של משרד הפנים, ליישובים עירוניים, ואילו הרוב המכריע של היישובים היהודיים, לרבות בנגב, הם הכפרים.

אני חושב שיש כאן ניסיון לאנוס את הגיאוגרפיה ואת ההיסטוריה ואת החברה, ואני חושב שהשאלה הזועקת לשמים – האם אפשר לדבר על תוכנית פיתוח הגליל ופיתוח הנגב, למשל, בלי לתת מענה לאותם 70,000 תושבים ערבים בנגב שנמצאים היום בכפרים בלתי מוכרים? האם אפשר לפתח את הנגב תוך כדי הפצת 1,200 צווי הריסה של בתים של תושבים ערבים? האם אפשר לפתח את הגליל והנגב לא לתושביו, אלא לאלה שעלולים או עשויים – כל אחד מנקודת הראות שלו - להיות התושבים שלהם? אני חושב שגישה זו היא גזענית בעליל, וזה ניסיון לפגוע בזכות של אזרחי המדינה הערבים לקבל את חלקם השווה בפיתוח הגליל והנגב ובמדיניות הקרקע ובקרקעות. תודה.

היו"ר עבד-אלמאלכ דהאמשה:

תודה רבה. תעלה ותבוא סגנית שר הפנים, חברת הכנסת רוחמה אברהם. יש להניח שהיא תענה על השאלות שהעלה חבר הכנסת מח'ול, במיוחד בסיום דבריו.

סגנית שר הפנים רוחמה אברהם:

אני שמחה שכבוד היושב-ראש מנחה אותי כיצד עלי להשיב.

היו"ר עבד-אלמאלכ דהאמשה:

הנחתי הנחה.

סגנית שר הפנים רוחמה אברהם:

אדוני היושב-ראש, חברי חברי הכנסת, דבר אחד, חבר הכנסת מח'ול, מעניין אותי: אם לא היינו נמצאים בפתחה של מערכת בחירות, זה לא היה גזענות? אני חושבת שבחלק מהמקרים גם היית מברך על עצם קבלת התוכנית המבורכת הזאת, תמ"א 35. לעניות דעתי, עשית פה ניסיון ציני, זול מדי, כדי להראות ששוב ממשלת ישראל מקפחת, שודדת, גונבת שטחים. פעם אחת הייתי מחכה לראות אותך מציג את הדברים בצורה יותר אובייקטיבית.

עצם העובדה שאתה כל פעם מחדש מציג את זה כקיפוח וכו' - תפסיקו לעשות את זה. אתם עושים שם רע לאנשים טובים במגזר שלכם. תפסיקו לעשות את זה.

ולגופו של עניין - - -

עסאם מח'ול (חד"ש-תע"ל):

- - -

סגנית שר הפנים רוחמה אברהם:

אדוני היושב-ראש, לא הפרעתי לו. נכון שקשה לשמוע את האמת. היה לך כל הזמן שבעולם.

עסאם מח'ול (חד"ש-תע"ל):

- - -

היו"ר עבד-אלמאלכ דהאמשה:

חבר הכנסת מח'ול, לא הפריעו לך.

סגנית שר הפנים רוחמה אברהם:

היו לך עשר דקות לדבר על אחת ההחלטות החשובות ביותר שממשלת ישראל קיבלה לאחרונה, ובין היתר, אני לא מבינה את עצם היותך מצד אחד מחוקק ומצד שני מביע התנגדות כה נחרצת לכל מה שקשור בהסדרת תוכנית המיתאר של מדינת ישראל, שהיא אחת התוכניות הכי חשובות שקיבלה ממשלת ישראל.

אסביר לך כל נקודה לגופו של עניין, ואחרי שתשמע את מה שהכנתי בנושא תמ"א 35, לא יהיו לך שאלות, ואם אתה אובייקטיבי, אתה תעלה ותאמר שהתוכנית הזאת היא אחת התוכניות הטובות ביותר.

אני מכבדת את האנשים במגזר הזה. אם אתה היית מכבד מספיק את המגזר שלך - כל פעם אתה אומר: אנו מקופחים. צריך לראות באמת איך פותרים את הבעיה הזאת לא על-ידי הבכי והנהי, שאין לו שום שחר בשנים האחרונות.

אדוני היושב-ראש, ב-27 בנובמבר אישרה הממשלה את תוכנית המיתאר הארצית המשולבת לבנייה, לפיתוח ולשימור - תמ"א 35. בבסיס התוכנית עומדת המחשבה, כי מדינת ישראל כיום היא אחת המדינות הצפופות בעולם, ויש צורך בהמשך פיתוחה באופן המהיר ביותר על מנת לעמוד בביקושים הנדרשים.

התוכנית כוללת מנגנון עדכון ארבע-שנתי רצוף, שמתבסס על ניתוח הצרכים ביישומה של התוכנית, והיא נעשית במסגרת תכנון מושכל, וחשוב מכול - מתוך ראייה לטווח ארוך.

על מנת לעמוד ביעדים הכלכליים והחברתיים, אמור היה משק הבנייה לספק בין 45,000 ל-50,000 יחידות דיור מדי שנה, ובעקביות - עד 2020. לצד הגידול הניכר במספר יחידות הדיור, קיים צורך לפתח היקפים מקבילים של שטחי תעסוקה, מוסדות ומערכות תשתית משוכללות. בשנים האחרונות לא עומדים המדינה והמשק בכמות השנתית הנדרשת ונוצר פיגור חמור.

זאת ועוד, יציאה מהמיתון, גל עלייה נוסף או שיפור המצב הביטחוני יביאו בקרוב, בעזרת השם, ללא ספק, לביקושים גואים. בהעדר תוכנית מיתאר עדכנית – ואתה יודע, חבר הכנסת מח'ול, שאחת הבעיות היא שבמגזר הערבי לא קיימות תוכניות מיתאר, ולכן גם קיימת הבנייה הבלתי-חוקית. אחת הטענות שלכם, שאני שמעתי לא פעם אחת, היא שהגיע הזמן שמדינת ישראל תתחיל לקדם את כל מה שקשור בתוכניות המיתאר. בזה יש לנו הסכמה.

עסאם מח'ול (חד"ש-תע"ל):

- - -

סגנית שר הפנים רוחמה אברהם:

ולכן, בהעדר תוכנית מיתאר עדכנית, ברורה ומאושרת, ייתקל כל ניסיון להאיץ את התהליכים במחסומים ביורוקרטיים ובהחלטות אד-הוק, בניגוד לסדר האזרחי השקוף המתבקש ולפתרונות שיש בהם הוגנות חברתית וסביבתית. כמו כן, במקום הליך מסודר של קבלת החלטות על בסיס כללים ברורים ומדיניות רהוטה, ישרור כאוס תכנוני אשר יגביר את הפערים ואת הניכור החברתי.

תמ"א 35 - אין לי צל של ספק שהיא הפתרון לכך. אין לי צל של ספק. לא יהיה יותר מצב שבו כל דאלים גבר - ואתה יודע למה אני מתכוונת. בלעדיה - בלעדי התוכנית החשובה הזאת - עלולים הסכרים להיפרץ. הביקושים ינהרו דווקא אל המקומות שהם אינם רצויים בהם. מבחינה תכנונית ארוכת טווח, למשל, מטבע הדברים קיים יותר ביקוש במרכז הארץ, ואחת המטרות של התוכנית הזאת היא לפתוח את השורות ולגרום לפריפריה להתעבות בכל מה שקשור לביקוש.

אזורים בעלי חשיבות שהתוכנית מתייחסת אליהם הם הנגב והגליל, והזכרת אותם. תמ"א 35 קובעת באורח מובהק, אולי בפעם הראשונה, כללים ומדדים בראייה ארצית, שבמסגרתם ניתנת עדיפות ברורה לנגב ולגליל - -
עסאם מח'ול (חד"ש-תע"ל):

אולי סגנית השר תסביר לי - - -
סגנית שר הפנים רוחמה אברהם:

- - הן במרחבי הפיתוח העירוניים, הן בצפיפות המגורים והן בגודל ובמגוון של היישובים הכפריים. שנינו יודעים, מה לעשות, שאחת הבעיות הכואבות שאנחנו רואים היא באמת כל מה שקשור בנגב - הזכרת את היישובים הבלתי-מוכרים, עוסקת בזאת ההצעה הנוספת לסדר-היום, שגם עליה אני אשיב - וכל מה שקורה בתחום הבנייה הבלתי-חוקית גם בגליל.

הגיע הזמן לתת לזה פתרון. אי-אפשר לעשות מה שרוצים במדינה הזאת. המדינה הזאת היא מדינת חוק, מה לעשות. אבל למה ללכת נגד? למה?
עסאם מח'ול (חד"ש-תע"ל):

הולכים להרוס, לא לעשות. זה הכיוון.
סגנית שר הפנים רוחמה אברהם:

אבל, בנוסף - - -
עסאם מח'ול (חד"ש-תע"ל):

ברשותך, שאלה אחת.
סגנית שר הפנים רוחמה אברהם:

אדוני היושב-ראש, שאלות אחר כך.
היו"ר עבד-אלמאלכ דהאמשה:

אחר כך, חבר הכנסת מח'ול. בינתיים תן לסגנית השר להשיב.
סגנית שר הפנים רוחמה אברהם:

התוכנית מבוססת על תפיסה הרואה במרחבים גדולים בגליל ובצפון-הנגב מרחבי בחירה שיש ביניהם זיקה הדדית תורמת. על-פי התפיסה, באמצעות חלוקה נכונה של התמחויות ויצירת אמצעי נגישות מהירים ונוחים, תהפוכנה עיירות הפיתוח - כמו מגדל-העמק, נתיבות, דימונה, וגם עיירות פיתוח ערביות - לחלק ממרחב בחירה עשיר ומגוון.
עסאם מח'ול (חד"ש-תע"ל):

למה - - -
סגנית שר הפנים רוחמה אברהם:

על-פי תמ"א 35, הדרך ליצירת מרחבים בצפון ובדרום, שיהוו מוקד משיכה מתחרה לאזור המרכז, היא חיזוק כוחם היחסי של האזורים האלה, ובראש ובראשונה האיכות שלהם -  הסביבתית והחברתית -  תוך כדי רישות המרחבים בצפון ובדרום במערכת משופרת של מסילות וכבישים שיובילו אליהם ויחזקו את הנגישות בתוכם, ובעיקר, על-ידי העדפה מובהקת בפיתוח הון אנושי במרחבים הללו.

חשוב לי לחדד את חשיבות התוכנית, בעיקר לאור תכנונה לטווח הארוך. תכנון נכון חייב להיעשות מתוך ראייה ארוכת-טווח, מתוך ניסיון לעצב את דמותה של ישראל לעתיד לבוא. תכנון לטווח ארוך, אסור שיקפיא את המצב הקיים או שינציח תפיסות עבר, שאולי ישתנו בעתיד. לכן - -
עסאם מח'ול (חד"ש-תע"ל):

הוזכרו ארבעה ישובים - סח'נין, תמרה - - -

היו"ר עבד-אלמאלכ דהאמשה:

חבר הכנסת מח'ול, ניתן לך לשאול שאלה בסוף.
סגנית שר הפנים רוחמה אברהם:

- - תמ"א 35 כוללת - ואני חוזרת - מנגנון עדכון ארבע-שנתי רציף: מרגע אישורה של התוכנית מתחיל הליך העדכון של התוכנית על-פי דיווחים תקופתיים, שיבחנו את הצרכים ואת יישומה של התוכנית, וכך בכל שנה בארבע שנים מחדש.

על מנת שתבין, חבר הכנסת מח'ול, את החשיבות הרבה של התוכנית, בחרתי להתייחס בקצרה לכל תחום ותחום שיחול בו שיפור משמעותי - וכדאי שתרשום כי אולי גם על זה יהיו לך שאלות.

מבחינה חברתית וסביבתית - תמ"א 35 מיישמת הלכה למעשה את עקרונות המסר החברתי: פיתוח הארץ על בסיס הוגנות חברתית, אפליה מתקנת בהשקעת משאבים באזורי הפריפריה ובאוכלוסיות ברמה סוציו-אקונומית נמוכה; גיבוש ארבעה מרחבים מטרופוליניים שווי מעמד ובעלי יכולת משיכה ותחרות. חלק גדול מעיירות הפיתוח ויישובי הפריפריה מצוי במרחב המטרופוליני, מרחב הבחירה, ובכך נפתחות להם הזדמנויות חדשות של שילוב ושיתוף.

מבחינה כלכלית - בבסיס פעילותה של כלכלה צומחת יש גם שקיפות ויציבות, ואת שתיהן מספקת תמ"א 35. המגוון הגדול של סוגי יישובים וצפיפויות, שיתופי פעולה אזוריים, מוקדי תעסוקה, תיירות, ועוד - הכול תוך שילוב הסקטור הפרטי והציבורי - מביאים ליצירת דו-שיח שבו הסקטור הציבורי מציב גבולות ומגבלות ברורים שבתוכם פועל הסקטור הפרטי. יצירת שקיפות ויציבות תביא לייעול הליכי התכנון ולוודאות באשר לתוצאות מבחינת המהות והזמן, ובכך תתרום לפיתוח כלכלי ולעידוד הצמיחה במשק של פיתוח בר-קיימא, תוך זהירות בנוגע למשאבים מתכלים וראייה משולבת של הדור הזה והדורות הבאים.

התמ"א מתייחסת לקרקע כמשאב מתכלה יקר-ערך, שומרת על שדרה ירוקה צפון-דרום ועל צירים ירוקים מזרח-מערב לאורך הנחלים המרכזיים. הגבלת הפיתוח באזורים הרגישים מבחינה סביבתית מתאפשרת באמצעות שפת תכנון חדשה ומרחיבה, המגינה על משאבי הסביבה בד בבד עם היותה מאפשרת את הפיתוח המואץ הנדרש.

מבחינה עירונית - מגוון דרכים לעידוד פיתוח והתחדשות עירונית, במרקם - הכולל 9% משטח מדינת ישראל - שבו צפויים להתגורר בשנת 2020 כ-85% מאוכלוסיית המדינה.

תסביר לי עכשיו מה רע בזה, שאנחנו - בתוכנית שמיועדת לזמן ארוך - מתכננים איפה ייסלל כביש - -
עסאם מח'ול (חד"ש-תע"ל):

- - - זה הוויכוח שלי - - -
סגנית שר הפנים רוחמה אברהם:

- -  איפה יהיה אזור תעשייה, איפה יהיו מבני תעשייה, איפה יהיו מבני אזורים. זה טוב לאנשים, זה טוב לקבלנים, זה טוב לכולם במדינת ישראל. בעיקר זה טוב לחוק שאנחנו מחוקקים - -
עסאם מח'ול (חד"ש-תע"ל):

- - -
סגנית שר הפנים רוחמה אברהם:

-  - אבל גם מבחינה ציבורית - - -
היו"ר עבד-אלמאלכ דהאמשה:

חבר הכנסת מח'ול, הבטחנו לתת לך שאלה אחת או שתיים לקראת הסוף. אני מבקש לאפשר לסכם את הדברים.
סגנית שר הפנים רוחמה אברהם:

גם מבחינה ציבורית, חבר הכנסת מח'ול - שיקום האמון במערכת התכנון והבנייה, אשר נתפסת היום כלא-עדכנית ולא-רלוונטית, באמצעות יצירת קונסנזוס רחב וכללי תכנון ברורים, אשר יאפשרו התנהגות אזרחית אחראית, על בסיס מדיניות תכנונית בהירה, אחידה לכלל המגזרים וארוכת טווח.

מבחינה תרבותית - מתן תשומת-לב לתהליך ולא רק לתוצאה. מיסוד מנגנון פתוח ושקוף של יצירת הסכמה רחבה ועדכון שוטף של המדיניות התכנונית הארצית באורח מובנה וסדיר, ותוך שיח מתמשך - מה שלא כל כך קיים עד עכשיו. יש שיתוק של מערכות התכנון, ואת זה כל אזרח במדינת ישראל מרגיש ויודע, רק בגלל העדר תוכנית-אם כוללת.

אבל, גם מבחינה ממלכתית - קביעת מדיניות תכנון ממשלתית מעודכנת ורהוטה ולקיחת אחריות של הריבון על תכנון פני הארץ, תוך הכוונה, מעשה בעל-בית, של הייזום המבוזר הציבורי והפרטי; הדגשת חשיבות ביצועם של אמצעי מדיניות משלימים ומתואמים בגופים ובמשרדי הממשלה, שבאמצעותם תיושם המדיניות התכנונית בהליך אינטגרטיבי משולב.

לכן, חבר הכנסת מח'ול, אני חושבת שבאמת אנחנו צריכים לברך על קבלת התוכנית החשובה הזאת, שעליה שקדו כל כך הרבה זמן. אני דוחה מכול וכול את כל ההשמצות שלך: ממשלת - איך אמרת? - - - זמן מעומעם.
היו"ר עבד-אלמאלכ דהאמשה:

קדימה. הוא לא אמר קדימה.
סגנית שר הפנים רוחמה אברהם:

לא. קדימה זה בעזרת השם בקדנציה הקרובה.
היו"ר עבד-אלמאלכ דהאמשה:

בממשלה הבאה.
סגנית שר הפנים רוחמה אברהם:

בממשלה הבאה. אבל מעבר לזה, אני דוחה מכול וכול את כל ההשמצות שלפיהן ניסינו לעשות מחטף. הרי אתה יודע שלא מהיום תמ"א 35 נמצאת על שולחן הממשלה.
עסאם מח'ול (חד"ש-תע"ל):

אז מה קרה - - -
סגנית שר הפנים רוחמה אברהם:

לא מהיום, לא בן-לילה מינהל התכנון בא ואמר: הופ, אדוני ראש הממשלה, יש לי תוכנית שתציל את מדינת ישראל, ובוא נחטוף שטחים. אבל מה לעשות - ואת זה גם אתה יודע - הזמן הוא זמן פופוליסטי, אנחנו צריכים להיות פופוליסטיים - -
עסאם מח'ול (חד"ש-תע"ל):

- - - תמונה ברורה - - -
סגנית שר הפנים רוחמה אברהם:

- -  אנחנו צריכים להשמיע לציבור שבוחר בנו, שאנחנו בכל זאת עוזרים לו.
טלב אלסאנע (רע"ם):

- - -
עסאם מח'ול (חד"ש-תע"ל):

- - -
היו"ר עבד-אלמאלכ דהאמשה:

כדי לסיים את הדברים בצורה נכונה - חבר הכנסת מח'ול, אתן לך לשאול שאלה אחת. גברתי סגנית השר.
סגנית שר הפנים רוחמה אברהם:

אני מאוד מקווה שהצלחתי להבהיר לך בנאומי למה תמ"א 35 מיועדת.
היו"ר עבד-אלמאלכ דהאמשה:

תודה רבה. הבטחנו לתת לו לשאול שאלה בסוף.
סגנית שר הפנים רוחמה אברהם:

כן.
היו"ר עבד-אלמאלכ דהאמשה:

תתרכז בנושא החשוב לך - שאלה אחת, בבקשה.
עסאם מח'ול (חד"ש-תע"ל):

אני רוצה לחשוב שסגנית השר מאמינה במה שהיא אמרה, אבל היא לאורך כל הדרך התחמקה מלענות על השאלות האמיתיות. כאשר צוינו 104 היישובים האמורים להיכלל בתוכנית של הפיתוח בגליל ובנגב - כמעט שאין בתוכם כפר ערבי. וכאשר עומדת השאלה בדיוק בכיוון שאת מדברת עליו, שאת רוצה להעביר את הקרקע מהיישובים החקלאיים ולתת דחיפה ליישובים העירוניים, אני אומר שיש יישובים עירוניים בגליל ובנגב, יש סח'נין, יש נצרת - למה אפילו בשביל הדבר הפשוט, בשביל פיתוח עירוני, צריך להוציא אותם מהעיר סח'נין לאזור התעשייה של משגב?

היו"ר עבד-אלמאלכ דהאמשה:

אם הבנו נכון, השאלה היא היכן הכפרים והערים הערביים בתוכנית הזאת.

סגנית שר הפנים רוחמה אברהם:

זו לא השאלה, השאלה היא למה צריך להוציא את המוסד לביטוח לאומי מכפרים כאלה ואחרים ולשים אותם במתחם אחד.

עסאם מח'ול (חד"ש-תע"ל):

האוכלוסייה הערבית הולכת להיות הבעיה של התוכנית הזאת, כשהתוכנית באה להסתכל על האוכלוסייה הערבית כעל בעיה, ולא על הבעיה של המוסד.

סגנית שר הפנים רוחמה אברהם:

אני רואה בתמ"א 35 תוכנית שנותנת פתרון ומענה לכלל שטחי מדינת ישראל. הגיע הזמן שניתן את הדעת איפה בדיוק צריך להיות כל אזור ואזור, מצד אחד. מצד שני, עצם מהות התוכנית, שמצד אחד יש ראייה שבה אנחנו משנים, כל ארבע שנים, בהתאם לצרכים של התושבים, ומצד שני, התרכזות בהקמת ארבעה מטרופולינים. כשאתה לוקח ארבעה מטרופולינים, ביניהם באר-שבע, אין ספק שהיישובים מסביב, ובהם יישובים יהודיים וגם יישובים ערביים, יזכו לקבל - - -

עסאם מח'ול (חד"ש-תע"ל):

למה סח'נין לא יכולה לקבל את משגב?

היו"ר עבד-אלמאלכ דהאמשה:

חבר הכנסת מח'ול.

סגנית שר הפנים רוחמה אברהם:

אף אחד לא אמר למה סח'נין כן יכולה או לא יכולה, אף אחד לא דיבר על זה. זה שאתה מעלה את זה כחלק, כי בסח'נין יש לך יותר בוחרים - - -

עסאם מח'ול (חד"ש-תע"ל):

את רוצה להגיד: לא אכפת לי אם היא מסודרת או לא.

היו"ר עבד-אלמאלכ דהאמשה:

חבר הכנסת מח'ול.

סגנית שר הפנים רוחמה אברהם:

אני רוצה להתייחס גם לסוגיה נוספת, לסוגיה שהעלה חבר הכנסת מח'ול - 1,200 צווי הריסה. בינינו אני אומרת לך, אתה הרי יודע שצו הריסה לא מוצא סתם. צו הריסה מוצא לאחר שפקחים בדקו, שזה הגיע לרשות השופטת, ורק אחר כך, לאחר שהרשות השופטת נתנה את הזמן המספיק לאדם, אם הגשת תוכניות, אם כל סוגיה אחרת, היא מגיעה רק בסופו של מיצוי התהליך לכלל מסקנה שיש להרוס.

היו"ר עבד-אלמאלכ דהאמשה:

תודה רבה.

עסאם מח'ול (חד"ש-תע"ל):

אנחנו יודעים - - -

היו"ר עבד-אלמאלכ דהאמשה:

חבר הכנסת מח'ול, חייבים לסיים את הפרק הזה.

סגנית שר הפנים רוחמה אברהם:

חבר הכנסת מח'ול, גם במגזר היהודי יש צווים, כמו במגזר הערבי. תנסה להיות קצת יותר אובייקטיבי.

היו"ר עבד-אלמאלכ דהאמשה:

מה הצעתה של גברתי לגופה של הצעה? האם להעביר לוועדה, או שיש לך הצעה אחרת?

סגנית שר הפנים רוחמה אברהם:

אין לי שום בעיה עם זה.

היו"ר עבד-אלמאלכ דהאמשה:

להעביר לוועדה ולהמשך הטיפול שם. תודה רבה, גברתי סגנית השר. סיימת בינתיים את התור שלך. הצעה אחרת לחבר הכנסת מג'אדלה. בבקשה, אדוני, במסגרת דקה. לאחר מכן נעבור להצבעה.

גאלב מג'אדלה (העבודה - מימד - עם אחד):

אדוני היושב-ראש, מכובדי חברי הכנסת, גברתי סגנית השר, הנושא סבוך, מורכב, ואני אומר לך את זה בעקבות שבעה דיונים שהתקיימו בוועדת הפנים בנושא תכנון ובנייה ביישובים הערביים והשתתפו בהם משר הפנים אופיר פינס-פז, ועד שמאי אסיף, ממינהל התכנון, גם ארבעת הממונים על המחוזות שבהם יש אזרחים ערבים ואחרים. התקיימו שבעה דיונים ממש מקצועיים, אפילו נטולים פוליטיקה.

היחיד שלא אשם בכל המצב הזה הוא האזרח, והוא היחיד שמשלם את המחיר. אם ראש העיר התרשל ולא מילא את תפקידו, לא הכין תוכנית מיתאר, או הוועדה המקומית או הוועדה המחוזית תקעו את זה, או הוועדה הארצית תקעה את זה – היחיד שלא יכול לחכות ולא לבנות בית ולא להקים משפחה זה האזרח.

לצערי הרב, ואמרתי את זה בנוכחות כולם – שאלתי מדוע מערכת המשפט בישראל לא הכניסה לבית-הסוהר ראש עיר אחד, ראש ועדת תכנון ובנייה אחד, ממונה אחד על מחוז ממינהל התכנון  שהתרשל במילוי תפקידו ותקע תוכנית מיתאר ליישוב ערבי תשע, עשר, 11 שנה. זאת השאלה האמיתית. האזרחים הערבים רוצים לבנות בית חוקי, תנו להם את האפשרות לבנות אותו.

היו"ר עבד-אלמאלכ דהאמשה:

תודה רבה לחבר הכנסת גאלב מג'אדלה.

גאלב מג'אדלה (העבודה - מימד - עם אחד):

תודה לאדוני על האפשרות שנתן לי לדבר עם סגנית השר.

היו"ר עבד-אלמאלכ דהאמשה:

תודה לגאלב מג'אדלה, יושב-ראש ועדת הפנים.

סגנית שר הפנים רוחמה אברהם:

האם אני יכולה להשיב?

גאלב מג'אדלה (העבודה - מימד - עם אחד):

אין דבר כזה.

היו"ר עבד-אלמאלכ דהאמשה:

את עולה להשיב על הצעה נוספת, אז תוכלי להתייחס גם לדברים האלה.

גאלב מג'אדלה (העבודה - מימד - עם אחד):

אני בניתי לך את כל המערכת, מראש העיר.

היו"ר עבד-אלמאלכ דהאמשה:

יש לנו עוד נושא על סדר-היום לאחר מכן, דווקא בעניין הזה.

עכשיו נצביע על הצעתו של חבר הכנסת מח'ול בעניין מדיניות הבנייה ושימור השטחים הפתוחים בישראל – תוכנית מיתאר ארצית, תמ"א 35, אם להעביר את הנושא לוועדת הפנים להמשך הטיפול. מי שבעד, כמובן יוכל להצביע בעד, ומי שנגד, יצביע נגד. ההצבעה - תחילה להעביר לוועדת הפנים.


הצבעה מס' 14

בעד ההצעה להעביר את הנושא לוועדה – 7
בעד ההצעה שלא לכלול את הנושא בסדר-היום – 1
נמנעים –  אין
ההצעה להעביר את הנושא לוועדת הפנים ואיכות הסביבה נתקבלה.

היו"ר עבד-אלמאלכ דהאמשה:

ובכן, ברוב של שבעה תומכים, מתנגד אחד ואפס נמנעים, הצעתו של חבר הכנסת מח'ול תועבר לוועדת הפנים להמשך הדיון בה.


מסמכים שהונחו על שולחן הכנסת

היו"ר עבד-אלמאלכ דהאמשה:

חברי הכנסת, הודעה לסגן מזכיר הכנסת.

סגן מזכיר הכנסת דוד לב:

ברשות יושב-ראש הישיבה, הנני מתכבד להודיע, כי הונחו על שולחן הכנסת –

החלטת ועדת האתיקה בעניין שימוש במכונות הצילום של הכנסת.

דוח מכינוס האיגוד הבין-פרלמנטרי, IPU, במנילה, באפריל 2005, מטעם סגן שרת החינוך, התרבות והספורט, חבר הכנסת מגלי והבה; וכן דוח מכינוס הוועידה החצי שנתית של האיגוד הבין-פרלמנטרי, IPU, בז'נבה, באוקטובר 2005. תודה.

היו"ר עבד-אלמאלכ דהאמשה:

תודה רבה לסגן מזכיר הכנסת.


הצעה לסדר-היום
אישור תוכנית מיתאר ארצית 31

היו"ר עבד-אלמאלכ דהאמשה:

יעלה ויבוא חבר הכנסת טלב אלסאנע, אשר יציג את הצעתו הרגילה לסדר-היום, שמספרה 7831, בעניין אישור תוכנית מיתאר ארצית 31. כתוב פה 31, ואני לא בטוח אם הכוונה אינה לתמ"א 35.

סגנית שר הפנים רוחמה אברהם:

31.

היו"ר עבד-אלמאלכ דהאמשה:

אכן, תוכנית 31. בבקשה, חבר הכנסת טלב אלסאנע.

טלב אלסאנע (רע"ם):

אדוני היושב-ראש, חברי הכנסת, כבוד סגנית השר, שמעתי את התשובה של סגנית השר על ההצעה שהעלה חברי חבר הכנסת מח'ול, וממש היה חידוש. היא אומרת לו: אתה צריך לדעת שיש חוק במדינה. הוא ממש לא ידע את זה, עד שעלית על הדוכן ואמרת את הדבר הזה. זו היתה הפתעה.

השאלה היא מה עם החוק הזה, איזו מטרה הוא בא להשיג. השאלה היא לא אם זו תוכנית מיתאר ארצית 31 או 35, השאלה היא איזו מדיניות התוכניות האלה משרתות. התוכניות הן לא של אנשי מקצוע אשר יושבים ודנים על-פי הצרכים האובייקטיביים של כלל האוכלוסייה. יש כאן, גברתי, שימוש בחוק להשגת מטרות פוליטיות - -

סגנית שר הפנים רוחמה אברהם:

נו, באמת.

טלב אלסאנע (רע"ם):

- - אחרת איך את יכולה להסביר שאין יישוב אחד יהודי לא מוכר במדינת ישראל, ומצד שני כל היישובים הלא-מוכרים הם במגזר הערבי? איך יכול להיות שמשנת 1948 ועד היום הוקמו 700 יישובים לאוכלוסייה היהודית, בהם יותר מ-140 יישובים רק בנגב - דימונה, אופקים, נתיבות, שדרות, קיבוצים ויישובים חקלאיים, ומצד שני, יישובים קיימים לא זוכים להכרה? אני שואל אותך, ותעני לי ביושר. אילו ביישובים האלה היו מתגוררים יהודים, האם הם לא היו מוכרים עד היום? אילו ביישובים האלה היה מתגורר אפילו מספר יותר קטן של יהודים, האם הייתם משאירים אותם ללא כבישים, ללא חשמל, ללא מים לשתות, והילדים היו לומדים בפחונים?

הרי כל השימוש בחוק הוא שימוש ציני, שימוש פוליטי. חוק התכנון והבנייה בא לאפשר תכנון ובא לאפשר בנייה, גם לתכנן וגם לבנות. בקשר לאוכלוסייה הערבית במדינת ישראל, האוכלוסייה מבקשת לאשר לה תוכניות מיתאר שיאפשרו לה להתפתח, שיהיו אזורי תעשייה, אזורי תיירות, שטח ציבורי, ומצד שני אנחנו רואים את מצוקת הדיור ביישובים הערביים. ועלות מגרש שם היא 100,000 דולר ו-150,000 דולר, כאילו מדובר בהרצלייה-פיתוח.

יש מצוקת דיור, ויש מצוקה שנוגעת לתוכניות המיתאר שלא עונות על צורכי האוכלוסייה. מדוע זה קורה בצורה הזאת? למה במועצה האזורית משגב, בעמק-יזרעאל, או במועצה אזורית רמת-הנגב, תחום השיפוט הוא 4.5 מיליוני דונם עבור אוכלוסייה של 4,500 איש, ומצד שני רואים את המועצה בעראבה, בסח'נין, בתמרה ובכל היישובים הערביים? מדוע עושים בחוק התכנון והבנייה שימוש פוליטי? מדוע משתמשים בחוק התכנון והבנייה כדי להשיג מטרה פוליטית, כדי לא לאפשר לאנשים לבנות? לא נותנים להם היתרי בנייה ולא מאשרים תוכניות מיתאר, ובסוף באים להרוס להם בטענה שהם בנו ללא היתר.

גברתי, אני אומר לך שכל האוכלוסייה הערבית, גם האוכלוסייה הבדואית בנגב, גם התושבים ביישובים הלא-מוכרים, כולם רוצים לבנות על-פי חוק. זה שאת אמרת לחבר הכנסת מח'ול - הוא צריך לדעת שיש חוק. הם יודעים שיש חוק, והם רוצים לבנות על-פי חוק. את יודעת מי לא מאפשר להם לבנות על-פי חוק? זו הממשלה, זה משרד הפנים, ואלה גורמי התכנון, שבמשך יותר מ-50 שנה היו אמורים לשבת, לבדוק, למפות ולתכנן, ולא עשו את זה. מי מנע מהם להכין תוכניות מיתאר ליישובים הלא-מוכרים במשך 50 שנה?

סגנית שר הפנים רוחמה אברהם:

- - -

טלב אלסאנע (רע"ם):

לאחר מכן, אנשים היו פונים ומקבלים היתרי בנייה. הרי תושבי היישובים הלא-מוכרים מחר רוצים לבנות ולקבל היתרי בנייה. מישהו יכול לתת להם היתרי בנייה? הוא רוצה לקבל היתר בנייה. מצד אחד, אומרים לו: אנחנו לא יכולים לתת לך היתר בנייה כי אין תוכנית מיתאר, ומצד שני הורסים לו בטענה שהוא בנה ללא היתר.

לכן, האוכלוסייה הזאת נמצאת בין הפטיש לסדן. האוכלוסייה הזאת סובלת, מאחר שחוק התכנון והבנייה מיושם בקרב האוכלוסייה הערבית לא כחוק תכנון ולא כחוק בנייה, אלא חוק של העדר תכנון וחוק של הריסה.

אנחנו רואים גם את היישום מבחינת הצרכים וההתפתחות העתידית. כאשר מדברים על מה יהיה בשנת 2020, הרי ברגע שתוכנית המיתאר מאושרת היא הופכת לחוק, וזה חוק שמחייב את כל גורמי התכנון. אי-אפשר לשנות את זה על-ידי ועדות מקומיות או מחוזיות. אבל, בחוקים האלה בתוכניות המיתאר לא מביאים בחשבון את הצרכים של האוכלוסייה הערבית. לא מאפשרים גם רזרבה קרקעית להתפתחות עתידית. ברור לנו שיש שיעור גידול טבעי ויש צרכים. אנשים אלה באופן טבעי הם חקלאים, ויש לאפשר להם משק חקלאי ומגוון של יישובים.

יוסף פריצקי (צל"ש - ציונות, ליברליות ושוויון):

חבר הכנסת אלסאנע, אפשר לשאול אותך שאלה?

היו"ר עבד-אלמאלכ דהאמשה:

אדוני, לא.

יוסף פריצקי (צל"ש - ציונות, ליברליות ושוויון):

אדוני יתיר לי לשאול.

היו"ר עבד-אלמאלכ דהאמשה:

חבר הכנסת פריצקי, עם כל הכבוד, אני מבקש לאפשר לחבר הכנסת אלסאנע להמשיך.

יוסף פריצקי (צל"ש - ציונות, ליברליות ושוויון):

אני מבקש לשאול שאלה.

היו"ר עבד-אלמאלכ דהאמשה:

אתה יכול לבקש, אבל אני לא מרשה. תודה רבה.

טלב אלסאנע (רע"ם):

חבר הכנסת פריצקי, אני רוצה לשאול את סגנית השר מדוע במגזר היהודי יש קיבוצים, עיירות פיתוח, ערים ויישובים חקלאיים, ובמגזר הערבי אין אף קיבוץ, יישובים חקלאיים, עיירות פיתוח או יישובים קהילתיים. מדוע? למה התכנון הזה הוא חד-סטרי וחד-ממדי?

סגנית שר הפנים רוחמה אברהם:

- - - הבדואי מוכן להתיישב בקיבוץ?

טלב אלסאנע (רע"ם):

כן, ודאי. הם חיים חיי קיבוץ, אבל ללא היתר. הבדואי לא רוצה? שאלתם אותם?

עסאם מח'ול (חד"ש-תע"ל):

- - -

סגנית שר הפנים רוחמה אברהם:

אתה יודע שזו הבדיחה הכי טובה ששמעתי היום.

טלב אלסאנע (רע"ם):

שאלתם אותם? בתור שרת הפנים בעתיד - אולי צריך להקים את הקיבוץ הערבי הראשון במדינת ישראל.

סגנית שר הפנים רוחמה אברהם:

- - -

טלב אלסאנע (רע"ם):

זה הישג אדיר, וזו תהיה בשורה.

עסאם מח'ול (חד"ש-תע"ל):

הם גרים בצורה הכי - - -

ג'מאל זחאלקה (בל"ד):

קיבוץ אחד לכולם.

סגנית שר הפנים רוחמה אברהם:

זה רעיון לא רע.

טלב אלסאנע (רע"ם):

קיבוץ גלויות.

יוסף פריצקי (צל"ש - ציונות, ליברליות ושוויון):

על שם מי אתה מציע אותו?

טלב אלסאנע (רע"ם):

חבר הכנסת פריצקי, זה לא מקרי שאין יישוב קהילתי ערבי. זה לא מקרי שאין עיירות פיתוח. יש לנו ההגדרות בחוק. אתם יודעים מה הן ההגדרות בחוק. כדי להעניק הטבות מס, מה עושים? לשם הטבות מס עושים הגדרות, למשל: יישובים של קו עימות. אין יישוב ערבי שנכלל בהגדרה של קו עימות - אפילו אלה שנמצאים על קו העימות. אומרים "הטבות מס ליישובים חקלאיים", ואין אף יישוב ערבי שנכלל ועונה על ההגדרה הזאת. אלה שיקולים תכנוניים? אלה שיקולים פוליטיים.

יוסף פריצקי (צל"ש - ציונות, ליברליות ושוויון):

זו אפליה.

טלב אלסאנע (רע"ם):

האוכלוסייה הערבית היא 20%, והיקף השטחים של תוכניות המיתאר של כל הרשויות הערביות הוא פחות מ-3%.

לגבי האוכלוסייה הערבית, מתחילים לדבר על בנייה רוויה. למשל, לאחרונה אושרו 30 חוות של מתיישב בודד בנגב, כאשר לכל מתיישב בודד נותנים 5,000 עד 10,000 דונם. הוא מגדל שם עזים וכבשים.

עסאם מח'ול (חד"ש-תע"ל):

יש כאלה - - -

טלב אלסאנע (רע"ם):

הבדואים שכל חייהם גידלו עזים וכבשים - רוצים שהם יבנו לגובה. הם רוצים שהאשכנזים יהיו בדואים ויגדלו עזים, והבדואים יהיו אשכנזים, ואומרים שזה חוק התכנון והבנייה.

עסאם מח'ול (חד"ש-תע"ל):

- - -

טלב אלסאנע (רע"ם):

זה השיקול הפוליטי בחוק התכנון והבנייה. הוא מתעלם מצורת החיים, מהמורשת, מהמסורת ומהאופן שבו אנשים רוצים לחיות.

יוסף פריצקי (צל"ש - ציונות, ליברליות ושוויון):

שטעטל בדואי.

טלב אלסאנע (רע"ם):

כופים עליהם לעבור, בצורה מאולצת מאונס, כאשר השיקול האחד והיחיד אשר מנחה את גורמי התכנון הוא שיקול קרקעות: כמה שטחים האנשים האלה יתפסו? לכן, אצל האוכלוסייה הערבית הנוסחה היא כמה שיותר אוכלוסייה ערבית על כמה שפחות קרקעות, ומצד שני, לגבי האוכלוסייה היהודית מדובר על כמה שיותר שטח לכמה שפחות אנשים.

גברתי סגנית השר, הנגב הוא 60% משטח המדינה. את יודעת מהו שיעור האוכלוסייה שנמצאת בנגב? האוכלוסייה שם היא 8% מאוכלוסיית המדינה. 8% מאוכלוסיית המדינה יושבים על 60% משטח המדינה. זה שטח ענק, ואין הרבה אוכלוסייה. אז מדוע כל הזמן אומרים "לרכז את הבדואים"? מדוע לרכז? למה לא אומרים "ליישב"? אומרים "ליישב את הנגב". למה לא אומרים "ליישב את הבדואים"? מדוע? למה לא מאפשרים לאנשים לחיות בכפרים שבהם הם גרים ולאשר תוכניות מיתאר ולאפשר להם לבנות על-פי חוק? למה לא לאפשר לאנשים לחיות על-פי צורת החיים שלהם? רוצים לגור ביישוב חקלאי - שיגורו, רוצים לפתח לרועים - שיעשו, יישוב קהילתי - - -

עסאם מח'ול (חד"ש-תע"ל):

חווה.

טלב אלסאנע (רע"ם):

חווה חקלאית. חבר הכנסת מח'ול, לא כל בעל חווה הופך להיות ראש ממשלה.

הבעיה היא התפיסה העומדת מאחורי התוכניות האלה. התפיסה היא תפיסה פוליטית אנטי-אזרחית, אנטי-תכנונית, והיא גם מאפשרת את הגברת המצוקה של האוכלוסייה הערבית.

אדוני היושב-ראש, בקרב אלה שגיבשו את התוכנית הזאת אין ייצוג הולם לאוכלוסייה הערבית. אנחנו לא היינו בקרב אלה שהגו את התוכנית. לכן, גם הצרכים שלנו נפקדו מתוך התוכנית. אנחנו נסבול רק את ההשלכות השליליות, והדברים החיוביים לא ייפלו בחלקנו. בסוף נואשם שאנחנו עוברים על החוק. תודה רבה.

היו"ר עבד-אלמאלכ דהאמשה:

תודה רבה לחבר הכנסת אלסאנע. תעלה ותבוא חברת הכנסת אברהם, סגנית שר הפנים, ותענה למציע בעניין אישור תוכנית מיתאר ארצית 31 - בהצעה רגילה.

עסאם מח'ול (חד"ש-תע"ל):

מי העלה את החוק - - -

סגנית שר הפנים רוחמה אברהם:

כן? מהחלל החיצון?

עסאם מח'ול (חד"ש-תע"ל):

משהו כזה.

סגנית שר הפנים רוחמה אברהם:

אדוני היושב-ראש, אני שמחה שכל ההצעות לסדר-היום באות מכם. לפחות כך יש איזה עניין במליאה.

טלב אלסאנע (רע"ם):

נכון.

סגנית שר הפנים רוחמה אברהם:

חבר הכנסת אלסאנע, לפני שאגע במהות העניין, אומר שאני חושבת שזה נושא חשוב מאוד. אם זכור לך, לא פעם דיברנו על זה שבאמת צריך לבוא ולתת פתרון כולל לכל מה שקשור לפזורה הבדואית. אנחנו, כמדינה, באמת עושים את זה בצורה הנכונה ביותר. אבל אני מוכרחה לומר פה לפרוטוקול, שהיה לי ניסיון יפה לפני חמש שנים עם שבט תראבין, וזכיתי להוציא אותם מהנקודה שהם נמצאים בה עד לרגעים אלה, בגבול עומר. זכינו בשיתוף פעולה מלא כדי להקים להם יישוב שיענה על כל הצרכים שלהם. למדנו לקח ממה שקשור לכפר הבדואי רהט. צורכי התושב הבדואי שונים מצרכים רגילים. צריך לתת לו את מרחב המחיה, צריך לתת לו את האפשרות להאכיל את הצאן שלו, ובין היתר, כל השלבים שבהם הוא עובר מהרגע שהוא מחליט לעזוב את האוהל או את הפחון עד לרגע שהוא עובר לבית קבוע. אני יכולה לומר לך שאני מעריכה שבחצי השנה הקרובה אנחנו נחנוך את היישוב הזה.

עסאם מח'ול (חד"ש-תע"ל):

איזה יישוב?

סגנית שר הפנים רוחמה אברהם:

לשבט תראבין.

אני אומרת, בפה מלא, שזכינו לשיתוף פעולה מלא, ובעקבות זאת פנו אלי ראשי שבטים לא מעטים כדי למצוא פתרון לבעיה. אני זוכרת שפעם, כשהעליתי את הסוגיה של הקמת ועדת חקירה פרלמנטרית שתבדוק מדוע החלטות ממשלה שהתקבלו לא מיושמות, בין היתר בכל מה שקשור גם לפזורה הבדואית, אתם הבעתם את התנגדותכם בכל תוקף. לא רציתם שיהיה דבר כזה. לא היה לכם שום עניין שנביא את הנושא הזה ולו לשולחן הדיונים, כדי שנראה את גודל הבעיה ונראה איך אנחנו פותרים את הסוגיה הזאת. היה חוסר רצון שלכם. אני אומרת לכם גם כאן והיום. אני חושבת שהסוגיה הזאת צריכה לקבל מענה, וכמה שיותר מהר.

מצד שני, בגלל סיכון האוכלוסייה, בגלל סיכון הילדים - אני לא מקבלת את זה שעדיין יש שבטים שמתיישבים באזורי אש. תשמע, את חיי מי הם מסכנים? את חיי התושבים עצמם.

עסאם מח'ול (חד"ש-תע"ל):

- - -

סגנית שר הפנים רוחמה אברהם:

סליחה, למה זה מצחיק? כי מה, זו בדיחה?

עסאם מח'ול (חד"ש-תע"ל):

- - - מרחיקים את האש - - -

סגנית שר הפנים רוחמה אברהם:

תפסיק. אתה יודע בדיוק שיש אזורים מסוימים שאסור להגיע אליהם, ומה לעשות - אז מגיעים ומתיישבים. אז למי זה מסוכן? אני לא מדברת על הסוגיה הבלתי-חוקית. אני מדברת על סיכון חיי אדם. כשאני מדברת על סוגיה - - -

טלב אלסאנע (רע"ם):

לכן, אם אכפת לנו מחיי אדם, צריך לפתור להם את הבעיה.

סגנית שר הפנים רוחמה אברהם:

אבל אני לא מוכנה, ואני אמרתי את זה ללא מעט ראשי רשויות, לראשי יישובים בלתי מוכרים שפנו אלי. אמרתי להם שאני מוכנה לבוא לסיור. בוא נבדוק את המצב לגופו של עניין, נעלה מטוס שיצלם צילום אוויר, שיבדוק באמת את הסוגיה הזאת, ונשב עם פינצטה, ונבדוק - עם מה אנחנו יכולים ללכת לקראת אישור ועם מה לא. עד היום לא זכיתי לשום מענה בעניין הזה.

אני אומרת לך כאן ועכשיו, אני רוצה לעזור לפתור את הסוגיה. אני מכבדת את האוכלוסייה הבדואית, היא משרתת את המדינה, היא נאמנה למדינה, ואני חושבת שאנחנו צריכים לעשות הכול על מנת שהם ירגישו חלק מהמדינה. אבל אני לא מקבלת ולא יכולה לקבל את עצם הסיכון של האוכלוסייה שמיישבת את ילדיה בשטחי אש, שבונה מבנים שחלילה יום אחד יכולים לקרוס. מה יקרה? מי ייתן את התשובה בעניין הזה? מי יישא באחריות בעניין הזה?

עסאם מח'ול (חד"ש-תע"ל):

מי שלא פתר את הבעיה.

סגנית שר הפנים רוחמה אברהם:

לעצם העניין, אני אומרת, זו הזמנה פתוחה. אני מזמינה אותך לדיון. בוא נשב, בוא נוביל יחד תהליך. יכול להיות שהתהליך הזה, עצם הסוגיה שהעלית היום - יביא לפתרון. אני מוכנה להשקיע בזה את כל הזמן שיידרש לכך. אני אומרת את זה מכל הלב.

ולגבי תוכנית מיתאר 31, שאליה התייחסת - אני רוצה להזכיר שנגענו בתוכנית מיתאר תמ"א 35 אשר למעשה מבטלת  את תמ"א 31. תמ"א 35 נעשתה בתיאום ובהשתתפות של מגזרים רבים, לרבות המגזר הבדואי בנגב, בשיתוף פעולה מלא. אתה יכול לשאול את מנהל המחוז דודו כהן. אני חושבת שהתושבים הבדואים זוכים לשיתוף פעולה מלא אתו. אי-אפשר להאשים אותו בחוסר רצון לשתף פעולה בכל מה שקשור לפזורה.

אבל מעבר לזה, גם תמ"א 35 אינה מתעלמת מהבעיה הבדואית. היא פותחת, לעניות דעתי פתח רחב להסדרת הנושא, להסדרת כל ההתיישבות הבדואית במגוון של יישובים - גם קיימים וגם חדשים - בנגב. התוכנית קובעת את כל אזור הסייג - שזה האזור שבו הבדואים מתיישבים - כאזור לפיתוח, חלקו מרקם עירוני ורובו מרקם כפרי - זה חלק בלתי נפרד מהאוכלוסייה, ואתה יודע. אני אומר יותר מכך: תוכנית המיתאר למרחב המטרופוליני של באר-שבע, תמ"מ 4/14/23, מטפלת באופן ספציפי בבעיית ההתיישבות של הכפרים הבלתי-מוכרים בנגב ומציעה פתרונות שמטופלים על-ידי הממשלה מול אוכלוסיית הבדואים. בימים אלה נמצאים בשלבי תכנון שונים תשעה יישובים בדואיים נוספים על אלו הקיימים, חלקם ממסדים למעשה פזורות בדואיות קיימות הקרויות כפרים בלתי מוכרים.

אבל, בוא נעשה יישור קו - בוא, תפנה לאוכלוסייה שלך. אתה בטח מכיר את ראשי השבטים המכובדים. אתה גם יודע שיש שבטים שהבעיה בהם הרבה יותר סבוכה. יש שבטים שגם אם אנחנו רוצים ליישב אותם ביישוב אחד, הם לא מוכנים להתיישב יחד. כל שבט רוצה את הכפר שלו, את המקום שלו, את היישוב שלו, על כל המשתמע מכך. לכן אני חושבת שגם אנחנו, אם נתכנס ונבדוק את הנושא לגופו של עניין, אני מאמינה שנוכל להגיע לפתרון. אני רוצה להגיע לפתרון. לא נוח לי לראות את הילדים שמסתובבים והולכים ברגל - לא נוח לי לראות אותם, אם בחורף ואם בקיץ. אני רוצה לעזור בפתרון הבעיה.

אני רוצה לענות על שאלה שהעלה יושב-ראש ועדת הפנים - למה לא אוסרים יושב-ראש ועדה, יושב-ראש ועדה מקומית, ראש רשות וכו' - - -

היו"ר עבד-אלמאלכ דהאמשה:

הוא אמר שכל - - - ורק אחד משלם את המחיר והוא לא אשם, וזה האזרח.

סגנית שר הפנים רוחמה אברהם:

אני מסכימה לחלוטין עם הטענה שלו. אני חושבת שבנושא הקיים, כשאני מדברת על "אזרח" אני מדברת על כלל אזרחי מדינת ישראל - אני לא מדגישה רק את האזרח הערבי או רק את האזרח היהודי. אני חושבת שעצם המהות שלנו כמשרד הפנים, ובימים האלה גם הגשנו רפורמה מקיפה בכל מה שקשור לוועדות התכנון, ששם באמת הפקק הרציני - זו אחת המפלצות הביורוקרטיות שקיימות במדינת ישראל, לדעתי; כל מה שקשור לוועדות התכנון והבנייה. אם אזרח, קבלן, או כל מי שרוצה לפתח בניין, יישוב וכו', נתקל בבעיה שמהרגע שהוא מניח את התוכנית עד לרגע שהוא זוכה לאישור עוברות מינימום חמש שנים, זה אומר דורשני.

ולכן, אני מוכרחה לומר שהיה לי חלק בלתי נפרד בהכנת הרפורמה במינהל התכנון והבנייה. אנחנו ערים לבעיה הזאת. אני חושבת שעצם העובדה שהובלנו ברפורמה החשובה הזאת כמה שלבים שבהם אנחנו מקצרים את כל התחנות, אנחנו עושים רפורמה מקיפה בכל מה שקשור לחברים שיושבים בוועדה, שהם יהיו חברים מקצועיים, חברים שיהיו חלק בלתי נפרד מכל משרדי הממשלה - אני חושבת שאם נצליח להעביר את הרפורמה הזאת, אף שאנחנו נמצאים בתקופה של בחירות  – אם נצליח להעביר את הרפורמה הזאת, אני יכולה לומר שהרבה מאוד בעיות תבואנה על פתרונן.

אני מאמינה שהבעיות, ובדקתי את הנושא הזה - ועדות ערים מקומיות נמצאות גם במגזר הערבי, גם במגזר היהודי, ויש גם ראשי רשויות ערביות - אני אומרת מתוך אחריות, אני יכולה לתת שמות, אדוני היושב-ראש, של מי שעד עצם היום הזה חשבו שהכנת תוכנית מיתאר היא חשובה וחיונית ליישוב שלהם, ואף אחד לא עשה שום דבר.

לכן, גם במסגרת השנה האחרונה, במסגרת המשרד, העמדנו בראש סדר העדיפויות כל מה שקשור להכנת תוכניות המיתאר. הבעיה עדיין קיימת, אנחנו לא קוסמים ואי-אפשר לפתור את הסוגיה הכבדה הזאת מהיום למחר, אבל עצם העובדה שנתנו את דעתנו בעניין הזה, ואנחנו מתכוונים לפתור את זה, אומר שאנחנו עולים על המסילה. תודה רבה.

היו"ר עבד-אלמאלכ דהאמשה:

תודה רבה לסגנית שר הפנים. אני מבין שאין לך התנגדות שהנושא יועבר להמשך דיון בוועדת הפנים, כמובן, כמו הנושא הקודם.

חברי הכנסת, אנחנו נעבור להצבעה על הצעתו של חבר הכנסת טלב אלסאנע בעניין אישור תוכנית מיתאר ארצית 31 - - -

עסאם מח'ול (חד"ש-תע"ל):

יש לי הצעה אחרת.

היו"ר  עבד-אלמאלכ דהאמשה:

אז תעלה את ההצעה, ואחר כך נעבור להצבעה.

עסאם מח'ול (חד"ש-תע"ל):

אדוני היושב-ראש, אני לא יודע איך להתייחס לגישה של טוב הלב של סגנית השר – גם בדיון הקודם וגם בדיון הזה - אבל בכל זאת אני רוצה לחזור ולשאול, גם לגבי תמ"א 35 וגם לגבי המלצות ועדת-הבר והכול: האם התוכנית המוצעת מסדירה, או שיש תוכנית המסדירה את עניין ההכרה באלפי בדואים הגרים בעשרות מוקדים בלתי מוכרים בנגב? האם הממשלה תסדיר, על-פי חוק - היא הטיפה לחוק - את זכויות הבדואים בקרקע כפי שהיא מסדירה את זכויות החקלאים על הקרקע?

יש עוד שאלות: האם יעלה על הדעת שהאוכלוסייה הערבית בנגב מסווגת כאוכלוסייה עירונית, וכל היישובים שלהם מסווגים כיישובים עירוניים, בעוד כ-90 מהיישובים היהודיים בנגב מסווגים כיישובים חקלאיים? איזה איזון בחלוקת המשאבים תורמת התוכנית הארצית המוצעת? יש הבדל בין תוכנית ארצית לבין תוכנית מיתאר מקומית בחלוקת המשאבים לבדואים בנגב. רוב האוכלוסייה הבדואית רוכזה ביישובים העירוניים, ביישובים שאינם הולמים את אורח החיים של הבדואי, כנגד רצונה של האוכלוסייה הזאת.

אני חושב שכל השאלות האלה, שהן שאלות המהות, לא מקבלות תשובה בוויכוח.

היו"ר עבד-אלמאלכ דהאמשה:

השאלות נשאלו, חבר הכנסת מח'ול. תודה רבה.

חברי הכנסת, אנחנו עוברים להצבעה על הצעתו של חבר הכנסת טלב אלסאנע, הצעה רגילה לסדר-היום בעניין אישור תוכנית מיתאר ארצית 31, האם להעביר אותה לוועדת הפנים. אפשר להצביע.

הצבעה מס' 15

בעד ההצעה להעביר את הנושא לוועדה – 4
בעד ההצעה שלא לכלול את הנושא בסדר-היום – אין
נמנעים – 1
ההצעה להעביר את הנושא לוועדת הפנים ואיכות הסביבה נתקבלה.

היו"ר עבד-אלמאלכ דהאמשה:

ברוב של ארבעה תומכים, אין מתנגדים ונמנע אחד, הצעתו של חבר הכנסת טלב אלסאנע תועבר להמשך הדיון בה בוועדת הפנים ואיכות הסביבה.


הצעה לסדר-היום
דוח המרכז הערבי למחקר חברתי יישומי, מד"ה, על מצב השלטון המקומי הערבי

היו"ר עבד-אלמאלכ דהאמשה:

אנחנו עוברים לנושא הבא: דוח המרכז הערבי למחקר חברתי יישומי, מד"ה, על מצב השלטון המקומי הערבי – הצעה לסדר-היום מס' 7821. יעלה את ההצעה חבר הכנסת ג'מאל זחאלקה. בבקשה. גם לך יינתנו עשר דקות וגם לך תענה סגנית שר הפנים, חברת הכנסת אברהם.

ג'מאל זחאלקה (בל"ד):

אדוני היושב-ראש, רבותי חברי הכנסת, מרכז מד"ה למחקר חברתי יישומי ערך מחקר מעמיק של השוואה בין רשויות מקומיות יהודיות וערביות ובנושא המשבר בשלטון המקומי. המחקר השווה 25 רשויות יהודיות ו-25 רשויות ערביות. נעשה ניסיון כן ואמיתי שההשוואה תהיה אמיתית ונכונה. לפעמים מציגים נתונים, ואם לא יורדים לעומקם ולפירושם, זה מטעה. אתה לא יכול להגיד שרשות מקומית מסוימת מקבלת תקציב כזה ורשות אחרת מקבלת תקציב כזה ובזה גמרנו. אם אתה מתעלם, למשל, מנתון שולי כמו מספר התושבים, או נתון של המצב הסוציו-אקונומי של היישוב, ומציג שהממשלה תומכת באותה מידה בשני היישובים, בשעה שהפערים בין שני היישובים האלה הם ענקיים - מי שמשתכר 3,000 שקלים ומי שמשתכר 10,000 שקלים, אם אתה נותן לכל אחד תוספת של 200 שקלים, אתה לא נוהג בהם בשוויוניות. צריך לראות את המצב הבסיסי ומאיפה מתחילים הדברים.

לפעמים, בהצגת הנתונים מצד משרד הפנים יש מצג שווא של שוויון מדומה, ולפעמים אפילו של העדפה. אני אציג דבר אחד, והטענות הן לא רק כלפי משרד הפנים. שר הפנים יכול לטעון שהרשויות הערביות מקבלות יותר מענקי איזון יותר מהרשויות היהודיות באופן כללי. זה נכון, אבל למה? כי יש פער אדיר בהכנסות העצמיות. לפי המחקר של מד"ה, ההכנסה העצמית של רשות מקומית ערבית היא 1,470 שקלים לנפש בשנה, וההכנסה העצמית של רשות מקומית יהודית היא 2,789 שקלים לנפש בשנה. מנין נובע הפער הזה? הוא נובע מהמבנה של ההכנסה העצמית.

ברשויות המקומיות היהודיות, בממוצע – יש מפותחות יותר ויש מפותחות פחות – ההכנסה לא ממגורים, כלומר, הארנונה וההיטלים לא ממגורים אלא מתעשייה, ממסחר ומשירותים מגיעה עד 75%, בזמן שברשויות המקומיות הערביות ההכנסה עומדת רק על 12%. לכן, כשמשווים ואומרים שברשויות המקומיות היהודיות גובים יותר כסף זה נכון, אבל הסיבה היא שיש להם יותר תעשייה ויותר מסחר, שהיישוב מפותח יותר.

יש הרבה יישובים בארץ שלא זקוקים למענק איזון, ואני רוצה להפתיע את סגנית השרה ולהגיד: אנחנו לא רוצים תקצוב ממשלתי, לא רוצים מענקי איזון. אנחנו רוצים שיהיה פיתוח אמיתי ביישובים הערביים, כך שנגיע למצב שלא נצטרך מענקי איזון. אבל איך אפשר להגיע לזה כאשר במדגם שנבדק, ב-10% מהיישובים הערביים בלבד יש שטח שמיועד לתעשייה, ובדרך כלל אין אזור תעשייה אבל יש שטח, בזמן שב-70% מהיישובים היהודיים יש שטחים שמיועדים לתעשייה ויש שם בדרך כלל אזורי תעשייה. ביישובים ערביים שאין בהם אזורי תעשייה, תושבי המקום, אם הם עוסקים זעירים ורוצים להקים מפעל קטן - אין לנו תעשייה גדולה - הם הולכים לאזורי התעשייה ביישובים היהודיים. ואלה נהנים מהארנונה שלו. זה מצב שמצריך שינוי.

כלומר, הצגת מצבים שיש בהם שוויון מדומה מנציחה את האפליה. כך בדיוק מנציחים את האפליה, מנציחים את הפערים. שני אנשים, כפי שאמרתי, שאחד משתכר 3,000 שקלים ואחד 10,000 שקלים, אם אתה נותן לכל אחד 200 שקלים, אתה מנציח את האפליה ביניהם, הפער נשמר.

כמובן, עם ההתפתחויות המצב נעשה יותר קשה. המצב נעשה יותר קשה, כי בשנים האחרונות משרד הפנים והמגמה הכללית – אני מתאר מציאות, והמציאות היא שחשיבותה של ההכנסה העצמית בניהול רשות מקומית עולה יותר ויותר. מה גם שרשות מקומית שנשענת על מענקי איזון תלויה בממשלה. אנחנו רוצים שהרשויות המקומיות שלנו לא יהיו תלויות בממשלה.

הגשתי, למשל, הצעת חוק לגביית ארנונה על כביש חוצה-ישראל. זה מפעל ענק, חברת ענק, עם הון אדיר של מיליארדי שקלים, שמרוויחה הון עתק; היא מרוויחה ריבית דריבית מכל אזרח והיא פטורה מארנונה. במקרה או שלא במקרה, הכביש הזה עובר ברובו, לפחות עד לקטע שמדובר בו ונסלל עד עכשיו, בתחומי שיפוט של יישובים ערביים. אם היישובים האלה היו גובים ארנונה על כביש חוצה-ישראל כמו שצריך ובאופן שוויוני, כמו שנקבע - כל אזרח, כל אדם זקן, כל נכה לא מקבל הנחות בארנונה ורוצים שישלם ארנונה, אבל החברה הגדולה הזאת פטורה מארנונה - זה היה משפר לאין שיעור את מצבן של הרשויות המקומיות הערביות והן היו זקוקות פחות למענקי איזון.

הממשלה רודה ביישובים ברשויות המקומיות דרך הסיפור הזה של מענקי איזון, מאיימת בוועדות קרואות, מפזרת מועצות, מצמידה להן חשב מלווה וכל מיני צעדים כאלה. כי הטענה הקלאסית שאנחנו שומעים כאן מעל הדוכן היא שיש ניהול כושל. אני לא רוצה להכחיש שבהרבה מקומות יש ניהול כושל, ואנחנו נלחמים בו וצריך להתנגד לו. לא צריך לבחור ראש מועצה שהוא כושל בתפקידו. אבל אפילו אם יש לנו הניהול הטוב בעולם, אם תביאו היום את ביל גייטס לבאקה-אל-ע'רביה הוא לא יפתור את הבעיה שלה. הוא לא יפתור את הבעיה שלה עם התקצוב הנתון, עם המצב הנתון, שיש גירעון.

תמיד אומרים שהגירעון הוא באחריותה של הרשות המקומית או באחריותו של ראש המועצה. איפה היה משרד הפנים? אני רוצה לשאול אותך, אדוני היושב-ראש, איפה היה משרד הפנים כל השנים, כשראו שברשויות מקומיות הגירעון תופח ותופח? ומשרד הפנים אפילו לא התעניין, לא שאל. למה לא נדלקה נורה אדומה? למה צריך לחכות למצב שבו רשות מקומית מגיעה לגירעון של 120 או 150 או 200 מיליון שקל? למה לא עצרו אותם ב-20-30 מיליון שקל? זו אחריותו של משרד הפנים. הוא היה צריך לעצור אותה שם ולא לחכות עד שהגירעון יתפח.

כמובן, רוב המועצות המקומיות הערביות היום, הבעיה העיקרית שלהן היא הגירעון. רוב ראשי המועצות המקומיות לא יודעים, לא יכולים לעשות שום דבר. כל הזמן הם מטפלים בגירעונות. מי נחשב לראש רשות מקומית מצליח? זה שמצליח - תראו איזו הצלחה אדירה - לשלם משכורת; לא לסלול כביש, לא לבנות בית-ספר אלא לשלם משכורת. זה נחשב הישג אדיר. אומרים, רשות מוצלחת, היא משלמת משכורות. איפה הפיתוח?

במבנה הקיים, אדוני היושב-ראש, אנחנו צפויים לקריסה של השלטון המקומי הערבי.

היו"ר עבד-אלמאלכ דהאמשה:

תודה רבה.

ג'מאל זחאלקה (בל"ד):

המעגל של הדלות שבו היישובים נמצאים במצב של תת-פיתוח, ורשות ענייה שלא יכולה לעשות פיתוח וחוזרים שוב לתת-פיתוח - אני חושב שאי-אפשר לצאת מזה אלא בתוכנית שבה שותפים משרד הפנים ומשרדים אחרים, כדי שיהיה פיתוח ביישוב הערבי, והיישובים לא יהיו נתונים לגחמותיו של פקיד פלוני או אלמוני במשרד הפנים, שבדרך כלל, כשניתנת לו הסמכות הוא מפלה, ומפלה בגדול. מה שלפעמים מקבלים בצורה פחות או יותר שוויונית, זה דברים שכתובים בחוק. בדברים שנתונים להחלטות יש אפליה אדירה. תודה רבה.

היו"ר עבד-אלמאלכ דהאמשה:

תודה רבה לחבר הכנסת ג'מאל זחאלקה. תעלה ותבוא סגנית שר הפנים, חברת הכנסת אברהם, ותענה על הצעה רגילה לסדר-היום בעניין דוח המרכז הערבי למחקר חברתי יישומי, מד"ה, על מצב השלטון המקומי הערבי. בבקשה, גברתי.

סגנית שר הפנים רוחמה אברהם:

אדוני היושב-ראש, חבר הכנסת זחאלקה, אתה טוען שמצבו העגום של השלטון המקומי במגזר הערבי הוא תוצאה של מדיניות משרד הפנים בעיקר. אני חושבת שאם היית בודק את כל מהות הסוגיה הזאת של מצבו העגום - והוא אכן עגום, אני לא מכחישה את העובדה הזאת - של השלטון המקומי בכלל, לא רק במגזר הערבי, גם במגזר הערבי, אני חושבת שאם היית בוחן את כל המורכבות של העניין ולא היית מתייחס רק לנתונים שהבאת, אלא היית לוקח את כל התמונה ומפריד את חלקי הפאזל שמרכיבים את התמונה, הציבור היה מבין יותר.

המצב הכלכלי והניהולי של הרשויות המקומיות לא קשור למגזר שאליו הן משתייכות. זאת אומרת, לא משום שהרשות היא מהמגזר הערבי מצבה עגום. אני יכולה להביא לך עוד דוגמאות של רשויות, מהמגזר היהודי, שהמצב שלהן כמו של הרשויות במגזר הערבי. למה? בין היתר, אתה גם יודע את זה, זה נובע בעיקר מהאופן שבו הן מתנהלות ומתקיימות.

אני רוצה לומר לך שערכתי בדיקה, לקחתי את הדוח הזה, לקחתי את התרגום שלו, לצערי אני עדיין לא קוראת ערבית, קראתי את התרגום ואני רוצה להביא לך קצת נתונים שבדקתי - מתוך בדיקה תקציבית: בשנה שעברה הצלחנו לאזן את מענקי הרשויות המקומיות בכל המגזרים, גם הערבי, גם הבדואי וגם היהודי. מענקי האיזון למגזר הערבי גדלו בשנת 2005 ב-23%. זאת אומרת, במונחים מספריים חולקו 702 מיליון ש"ח. בנוסף, משרד הפנים מבצע תוכניות הבראה ל-70 רשויות במגזר, בעלות כוללת של 200 מיליון ש"ח.

ג'מאל זחאלקה (בל"ד):

אפשר לשאול שאלה?

סגנית שר הפנים רוחמה אברהם:

לא תוך כדי. לא הפרעתי לך. אשמח אם תשאל אחר כך.

ג'מאל זחאלקה (בל"ד):

שיבינו שזה לפיצויי פיטורים לעובדים שמפטרים אותם.

סגנית שר הפנים רוחמה אברהם:

חכה, אני אגע גם בסוגיה הזאת. תאמין לי שאגע גם בסוגיה הזאת.

בימים אלה אנחנו מובילים מהלך מול משרד האוצר להקצאת כספים נוספים, וזאת כדי להביא לשדרוג כל תוכניות ההבראה שקיימות גם במגזר הערבי. הרי מה קרה? השלטון המקומי קרס, משכורות לא ניתנו בזמן, היה כאוס טוטלי. אנחנו, מצד אחד, חשבנו שנכון להכניס את כל המצב הזה להליך מסודר של תוכניות הבראה. אני מודה, ברשויות רבות הרשות הכינה תוכנית הבראה, וכעבור פרק זמן מסוים היא הגיעה למצב שבו תוכנית ההבראה שנתקבלה במשרדי הממשלה השונים אינה תואמת בכלל את המציאות. אף אחד לא הביא בחשבון את כל מה שקשור לגורמים לא ישירים, כמו פיטורי עובדים, שיש בעיות עם ההסתדרות, שיש בעיות של שכר, שיש בעיות של עיקולים וכו'. אף אחד לא חשב על זה. לכן, הגענו במשרד הפנים לשדרוג התוכניות ואנחנו מביאים אותן למצב שבאמת הן יהיו יותר מציאותיות.

אני רוצה להדגיש שממשלת ישראל רואה חשיבות גדולה ורבה בקידום המגזר הערבי בישראל. לשם כך העברנו כמה החלטות ממשלה בהיקפים כספיים של מיליארדי שקלים, כדי לשפר תשתיות, לקדם את החינוך, וגם נושא התעשייה במגזרים, שכפי שציינת, הוא לא מפותח מספיק, וזה נכון. אבל ברמה האישית שלי, כמי שהעלתה על סדר-היום ואני חושבת שסייעה מאוד בכל מה שקשור לעסקים הקטנים, הצלחנו לתת את הדעת בכל מה שקשור לעסקים קטנים במגזר. כשהקמתי את קרן "תבור" דאגתי לכך שבנקים נוספים ייתנו ויקצו הלוואות למגזר, לאותם בעלי העסקים שיוכלו להתקיים בכוחות עצמם. הכנסנו את בנק דיסקונט, ואני חושבת שעצם העובדה שבנקים נוספים נכנסו והם נותנים כבר יותר הלוואות לקידום העסקים הקטנים, גם במגזר, זה מהלך ראוי ונכון.

אני רק חוזרת ומדגישה, כפי שאמרתי קודם: יש בעיה, אבל אנחנו לא קוסמים. אנחנו לא יכולים בהינף יד לבוא ולומר, אוקיי, החלטנו להזרים מיליארדי שקלים ואנחנו פותרים את הבעיה. לא. הבעיה קיימת, אנחנו ערים לה, ואני חושבת שעצם העובדה שאנחנו ניגשים למהלך של פתרון, זה חשוב, ולא רק במתן מענקים.

אבל, מעבר לזה, חלק גדול של התקציבים גם בוצע מתוך ראייה של אפליה מתקנת בכל מה שקשור ליחס למגזרים אחרים ובתקציב תוספתי מובהק, לצורך העניין הזה. תוכנית לארבע שנים, שהיתה בין 2001 ל-2004, הסתיימה באחוזי ביצוע גבוהים. אתה יודע שבדרך כלל אנחנו בוחנים את כל מה שקשור לתקציב באחוזי ביצוע. דווקא בסוגיה הזאת, בתקופה הנוכחית, שיעור הביצוע היה מעל 87%, ואני  חושבת שזה יפה. מעבר לזה, כל התוכנית הזאת היתה מבוקרת באופן קבוע על-ידי משרד ראש הממשלה, באמצעות אגף התיאום. התוכנית העניקה הטבות מיוחדות לטובת שיקום שכונות, מבנים ציבוריים, תעשייה, כיתות לימוד, הקמת תשתיות לביוב, וגם להכנת תוכניות מיתאר לכל היישובים כדי לאפשר את פיתוחם העתידי ואישור תוכניות בניין עיר לעתיד.

תוכנית שנייה היא החלטת ממשלה שנתקבלה בשנת 2005, שעוסקת במיוחד בכל מה שקשור לתקציבים באזורי תעשייה. רק כדי לסבר את האוזן, ניתנו למעלה מ-40 מיליון שקלים, שהם יותר מ-90% מכלל תקציב המשרד בכל מה שקשור לאזורי תעשייה. התוכנית הזאת, אני שמחה לומר, גם מבוצעת, וההערכה שלנו, מתוך בדיקה, שהיא תיושם כמעט ב-100%.

החלטת ממשלה נוספת ב-2005 העניקה 50% מענק השתתפות להקמת תשתיות ביוב. זה לא ניתן למגזר היהודי, לאף אחד מהיישובים, גם לא ביישובי קו עימות.

היו"ר עבד-אלמאלכ דהאמשה:

את יכולה למצוא יישוב יהודי בלי תוכנית ביוב?

סגנית שר הפנים רוחמה אברהם:

כן, יש הרבה מאוד מועצות אזוריות - אני מזמינה אותך לסיור - שעדיין יש בשטחיהן בורות ספיגה. אני אקח אותך למקומות בצפון, אני אקח אותך אפילו למקומות במרכז הארץ. אני מוכנה לעשות השוואה ולהראות לך אחד לאחד. אני גם טיפלתי בנושא הזה, ולצערי הרב עדיין יש אזורים במדינת ישראל, במרכז הארץ, שאין להם פתרונות קצה בכל מה שקשור לביוב.

אתה יודע מה? אני אומר לך יותר מזה: במרכז הארץ יש מקומות, אדוני היושב-ראש, יש יישובים שרוצים להגיע לפתרון קצה, אבל בגלל עומס המלוות שלהם הם לא יכולים אפילו לקבל הלוואה. ואני לא מדברת על נתינת מענק של 50% בפתרון כזה, שאנחנו צריכים את המדינה מתוך אחריות לאיכות הסביבה ואחריות לשמירה על איכות המים. אנחנו צריכים לפתור את הסוגיה הזאת. וגם כאן הנתונים מצביעים על כמעט 100% ביצוע.

בנוסף, אני שמחה לבשר, שבימים אלה מתגבשת החלטה נוספת שתהווה תוכנית משלימה של כל התוכניות הקודמות, מ-2006 עד 2009, בהיקף של 1.2 מיליארד שקלים חדשים שאמורים לזרום לעבר המגזר הזה על מנת לנסות ולהציף אותו, כדי שיוכל גם לעמוד בזכות עצמו, כמו שאתה אמרת.

ולמרות זאת, אחת הבעיות המרכזיות שעדיין קיימות, לצערי הרב, ואני אומרת שלצערי הרב, היא שאם אני בודקת, יש רשויות ערביות רבות שאינן עומדות בתהליכי ההבראה. זאת אומרת, אנחנו עדיין לא זוכים לשיתוף פעולה מלא. אני מדברת על אחוזי הגבייה שהם מאוד נמוכים. אני מדברת על כל הנושא - הרשויות האלה לא עומדות אפילו ביעדים מינימליים שאנחנו כמשרד הצבנו להם. זאת אומרת, יש מצב שבו האזרח לא מודע לעצם העובדה שהוא צריך לשלם את הארנונה. הם עוד לא גיבשו את העובדה הזאת שהם צריכים לשלם לרשות. ולכן, זאת אחת הבעיות.

בעיה נוספת היא שרשויות נוספות לא עמדו בכל מה שקשור לפיטורי עובדים. הם לא עמדו בזה. בגלל מה? בגלל המשפחתיות, בגלל החמולות, כיוון שהכפר, היישוב הערבי, הוא מקום קטן שיש בו משפחות, וראשי רשויות, אני אומרת זאת בצער רב, עדיין לא מסוגלים לעמוד בלחץ של משפחות כאלה ואחרות. ראש הרשות חי בכפר קטן וקשה לעמוד מול פיטורים של חלק גדול מהמשפחות.

אני מוכרחה לומר גם - למשל, אני אתן לך דוגמה מענף הכבאות במדינת ישראל. יש רשויות בצפון הארץ שלא משלמות, שלא מצליחות לעמוד בתשלום לאיגודי הערים. מה המצב שנובע מכך? קח למשל את אזור הכבאות בעכו, בגליל המערבי. האיגוד הזה משותק, כי מרבית הרשויות שחברות בו לא מסוגלות לשלם, לא משלמות את הכסף. כתוצאה מזה האיגוד לא פועל. כתוצאה מזה, אם תפרוץ, חלילה, שרפה בצפון, כמעט אין כבאיות להזנקה. זה חוסר שיתוף פעולה בתשלומים המינימליים. אני לא מדברת על "מקורות".

אני שואלת את עצמי את השאלה הבאה: למה, למשל, אזרח שמשתמש בפלאפון יש לו כסף לשלם את חשבון הפלאפון? יש לו לשלם עבור החשמל? כי יש לנו הזכות, לאותן רשויות יש הזכות המיידית לסגור לו את המים או את החשמל או את הטלפון. אבל בכל מה שקשור לארנונה אין לנו משהו מהותי לעשות. לכן הם לא רוצים לעמוד ביעד הזה ולפחות לעבור את הסף - זה סף חשוב מאוד, זה חלק מההכנסות; אתה דיברת על הכנסות, חלק בלתי נפרד מהסוגיה הזאת זה הכנסות. יש רשויות שלא עומדות בתשלומים מינימליים לקבלנים, לספקים וכדומה.

אבל למרות זאת, למרות כל הסוגיה הזאת, אני רוצה לקוות שאנחנו נזכה ליותר שיתוף פעולה מצד ראשי הרשויות. אני יכולה לומר בצורה ברורה, שכל הרשויות הערביות מטופלות בצורה אינטנסיבית ומקצועית ביותר על-ידי כל הגורמים המקצועיים בכל משרדי הממשלה, ואני מוכרחה לציין שבמשרד ראש הממשלה, באגף התיאום, האצבע על הדופק בעניין הזה. שוחחתי עם ראש עיריית טייבה ועם ראש עיריית קלנסואה. אתה יודע מה? עצם העובדה שגם סיירתי במקומות הללו ואני רואה את המבנים שמגיעים לשם, את פתרונות הקצה שאנחנו נותנים, את כל מוסדות החינוך שניתנו בשנים האחרונות, אני אומרת, זה יפה, אם כי לא מספיק.

אני חושבת שבכל מה שקשור למחברי הדוח, שמאשימים את משרדי הממשלה ואת המדינה, אין ספק שטוב היו עושים אילו היה הדוח שהופק על-ידם יותר אובייקטיבי, אילו היה מתייחס לכל הגורמים שמשפיעים על מצב הרשויות הערביות בצורה אובייקטיבית והיה מכליל את כל הגורמים שמשפיעים על המצב העגום של הרשויות המקומיות.

עם זאת, אני בהחלט מסכימה שעדיין יש לעשות, שאנחנו צריכים לעשות. אנחנו עם הפנים קדימה ואנחנו עוד נמשיך לעשות את זה. אני מאמינה שבשנים הבאות המצב רק ילך וישתפר.

היו"ר עבד-אלמאלכ דהאמשה:

תודה רבה לסגנית שר הפנים רוחמה אברהם. אני מבין שגם במקרה הזה לא תתנגדי שהנושא יועבר לוועדת הפנים להמשך הדיון.

חבר הכנסת זחאלקה, אתה רוצה להעביר את הנושא לוועדת הפנים?

ג'מאל זחאלקה (בל"ד):

כן.

היו"ר עבד-אלמאלכ דהאמשה:

ובכן, נעבור להצבעה על הצעתו של חבר הכנסת זחאלקה בעניין דוח המרכז הערבי למחקר חברתי יישומי על מצב השלטון המקומי הערבי, אם להעביר את ההצעה לוועדת הפנים להמשך הדיון בה. מי שבעד, כמובן יצביע בעד. מי שיצביע נגד, פירושו להסיר מסדר-היום.

הצבעה מס' 16

בעד ההצעה להעביר את הנושא לוועדה - 4
נגד - אין
נמנעים - 1
ההצעה להעביר את הנושא לוועדת הפנים ואיכות הסביבה נתקבלה.

היו"ר עבד-אלמאלכ דהאמשה:

ובכן, ברוב של ארבעה תומכים, אפס מתנגדים, נמנע אחד, ההצעה תועבר לוועדת הפנים להמשך הדיון בה.

הצעת חוק ביטוח בריאות ממלכתי (תיקון מס' 34) (סמכות נציב קבילות הציבור), התשס"ו-2005
[רשומות (הצעות חוק, חוב' כ/100).]
(קריאה ראשונה)

היו"ר עבד-אלמאלכ דהאמשה:

חברי הכנסת, אנחנו עוברים לנושא האחרון על סדר-היום: הצעת חוק ביטוח בריאות ממלכתי (תיקון  מס' 34) (סמכות נציב קבילות הציבור), התשס"ו-2005, של חבר הכנסת אלדד - קריאה ראשונה. יציג את הצעת החוק חבר הכנסת אלדד. בבקשה, אדוני.

אריה אלדד (האיחוד הלאומי - ישראל ביתנו):

אדוני היושב-ראש, אדוני השר, חברי חברי הכנסת, חוק ביטוח בריאות ממלכתי מאפשר למבוטחים להתלונן אם לדעתם לא קיבלו את השירות המגיע להם. יש נציב על-פי חוק ביטוח בריאות ממלכתי. הנציבה מוסמכת לדון ולברר תלונות של הציבור נגד קופות-החולים. אם סבור מבוטח שמגיעים לו תרופה או שירות או אביזר על-פי חוק ביטוח בריאות ממלכתי, והקופה אינה מספקת לו את השירות או התרופה הזאת, הוא יכול לפנות אל הנציבה ולהתלונן.

המצב הקיים היום הוא שהנציבה יכולה לכתוב לו: אדוני, או גברתי, הצדק אתך. אומנם התרופה מגיעה לך על-פי סל התרופות. הקופה מסרבת לתת לך את התרופה המגיעה לך כדין, זכותך לפנות לבית-הדין לעבודה ולתבוע את הקופה. רוב המבוטחים הם חלשים, זקנים, חולים, ואינם יכולים לתבוע את זכותם. הם אינם יכולים להתדיין בערכאות ואינם מגיעים לקבל את מה שמגיע להם. מטרת התיקון, המכונה בעגה המקצועית "השיניים של הנציבה", היא להעניק לנציבת תלונות הציבור על-פי חוק ביטוח בריאות ממלכתי סמכות כלשהי של אכיפה.

לכן, התיקון המוצע בחוק אומר, שאם מבוטח סבור שלא קיבל את השירות המגיע לו על-פי הסל, הוא יכול לפנות לנציב תלונות הציבור על-פי חוק ביטוח בריאות ממלכתי. זה מברר את התלונה, ואם הוא מוצא שהצדק עם המבוטח, הוא מודיע לקופה, ובתוך 14 יום או תקופה שהנציב קובע, אם מדובר בשירות לא דחוף, למשל בתוך 14 יום, הקופה, אם אינה מספקת את השירות או אינה מחזירה את הכסף למבוטח, רשאי הנציב להורות על כך שהמבוטח צודק - הביטוח הלאומי מחזיר את הכסף למבוטח, והביטוח הלאומי מנכה את ההחזר הזה מהכספים שהוא מעביר באופן קבוע לקופות-החולים כחלק מהתקצוב שלהם.

זאת מטרת החוק. משרד הבריאות מברך על כך. ככל שאני יודע, אין התנגדות הממשלה, החוק תואם אתה, ואני מבקש שתתמכו בהצעת החוק הזאת. התיקון הזה נחוץ ביותר.

היו"ר עבד-אלמאלכ דהאמשה:

תודה רבה לחבר הכנסת אלדד. חברת הכנסת מלי פולישוק בלוך, גם היא מציעה של החוק והיא בין המציעים, אני מבין, אז תוכלי לדבר כמתדיינת. הרי ההצעה הובאה לקריאה ראשונה וכל חבר כנסת יכול להשתתף בדיון.

מל פולישוק-בלוך (שינוי):

אדוני היושב-ראש, חברי חבר הכנסת, ביקשתי לעלות, קודם כול כדי לשבח אותך על הצעת החוק, שהיא נכונה וחשובה, כמי שהיום יותר מתמיד קשובה לתלונות הציבור בוועדת ביקורת המדינה, שעוסקת גם בנציב תלונות הציבור. ודאי שכל מי שמסייע לציבור בתלונותיו הוא מבורך, ואני מצטרפת להצעתך.

אני רוצה לנצל את ההזדמנות ולפנות שוב, בפעם האיני-יודעת-כמה, לשר הבריאות ולשר האוצר ולממשלה שעדיין משרתת אותנו, אזרחי מדינת ישראל, ולהתחנן, לבקש עבור כל אלה שסל הבריאות לא מסייע להם, שסל הבריאות מתעלם מהם, שהם זקוקים לתרופות להצלת חייהם, ואנו, כנסת ישראל, ממשלת ישראל, לא נותנות להם מזור, והם נדרשים לקנות את התרופות מצילות החיים בשוק הפרטי. ביקשתי מהכנסת לפחות לשחרר אותם ממס ערך מוסף; ביקשתי מהכנסת, מהממשלה, כמובן, שתקציב המדינה לא יגדיל את הכנסותיו על גב החולים המסכנים האלה.

לצערי הרב, העיקרון של מע"מ אחיד יותר חשוב מהעיקרון של שמירה על החולים וסיוע להם, ולכן אני פונה מכאן בהצעה קצת שונה, ופניתי גם בכתב וגם בעל-פה, ופגשתי את שני השרים הרלוונטיים, שרי האוצר והבריאות, ואני מבקשת – תמצאו את הדרך. לקחתם את המע"מ, תחזירו רק את המע"מ. תמצאו את הדרך להחזיר את המע"מ. מדובר במקרים מסוימים בכמה עשרות אלפי שקלים בחודש. תחזירו לפחות לאותם חולים שזקוקים לעזרה, אם אתם לא מסוגלים לתת להם את התרופה עצמה – מה שראוי, כמובן.

הפכתי להיות מוקד לפניות להרבה מאוד חולים. את כל הפניות האלה אני מתכוונת להעביר ישירות לשרי האוצר והבריאות. אני פונה לכל מי שעניינו בכך – תפנו אלי, אני אציק להם עוד ועוד. תודה.

היו"ר עבד-אלמאלכ דהאמשה:

תודה רבה. אין משתתפים נוספים בדיון.

אנו נעבור להצבעה בקריאה ראשונה על הצעת חוק ביטוח בריאות ממלכתי (תיקון מס' 34) (סמכות נציב קבילות הציבור), התשס"ו-2005. מי בעד? מי נגד? אפשר להצביע.


הצבעה מס' 17

בעד ההצעה להעביר את הצעת החוק לוועדה – 3
נגד – אין
נמנעים – אין
ההצעה להעביר את הצעת חוק ביטוח בריאות ממלכתי (תיקון מס' 34) (סמכות נציב קבילות הציבור), התשס"ו-2005, לוועדת העבודה, הרווחה והבריאות נתקבלה.

היו"ר עבד-אלמאלכ דהאמשה:

ברוב של שלושה תומכים, אין מתנגדים ואין נמנעים, הצעת החוק אושרה בקריאה ראשונה, והיא תועבר לוועדת העבודה, הרווחה והבריאות להמשך הדיון בה.

ברגע האחרון נכנסה קבוצת אורחים מכובדת ליציע האורחים, אנו מתנצלים בפני האורחים הנכבדים שתם סדר-היום ולא נוכל להמשיך בסדר-יום שתוכלו לצפות בו. מדובר בנציגי חברות היי-טק מכל העולם. ברוכים הבאים. אתכם הסליחה.

חברי הכנסת, תם סדר-היום. הישיבה הבאה תתקיים, אם ירצה השם, ביום שני, ד' בכסלו התשס"ו, 5 בדצמבר 2005, בשעה 16:00. ישיבה זאת נעולה.

הישיבה ננעלה בשעה  16:44.

