תוכן העניינים
מסמכים שהונחו על שולחן הכנסת	3
סגן מזכיר הכנסת דוד לב:	3
הצעות לסדר	4
איוב קרא (הליכוד):	4
רן כהן (מרצ-יחד):	4
נאומים בני דקה	5
אילן שלגי (שינוי):	6
ואסל טאהא (בל"ד):	6
ואסל טאהא (בל"ד):	7
אריה אלדד (האיחוד הלאומי - ישראל ביתנו):	7
יעקב מרגי (ש"ס):	7
מוחמד ברכה (חד"ש-תע"ל):	8
אתי לבני (שינוי):	8
אבשלום וילן (מרצ-יחד):	9
מאיר פרוש (אגודת ישראל - יהדות התורה והשבת):	9
אחמד טיבי (חד"ש-תע"ל):	10
יורי שטרן (האיחוד הלאומי - ישראל ביתנו):	11
מל פולישוק-בלוך (שינוי):	12
עבד-אלמאלכ דהאמשה (רע"ם):	13
ג'מאל זחאלקה (בל"ד):	13
הצעת ועדת הכנסת לתיקון סעיפים 36, 97ב, 97ד ו-97ה לתקנון הכנסת	14
רוני בר-און (יו"ר ועדת הכנסת):	14
רוני בר-און (יו"ר ועדת הכנסת):	17
הצעת ועדת הפנים ואיכות הסביבה בדבר חלוקת הצעת חוק המשטרה (דין משמעתי,  בירור קבילות שוטרים, עובדים שאינם שוטרים והוראות שונות), התשס"ה-2005	20
גאלב מג'אדלה (יו"ר ועדת הפנים ואיכות הסביבה):	20
אחמד טיבי (חד"ש-תע"ל):	21
גאלב מג'אדלה (יו"ר ועדת הפנים ואיכות הסביבה):	24
הצעת חוק הבחירות לכנסת (תיקון מס' 56)  (מידע מפנקס הבוחרים והוראת שעה), התשס"ו-2005	24
גדעון סער (בשם ועדת החוקה, חוק ומשפט):	24
הצעת חוק ערבויות מטעם המדינה (תיקון), התשס"ו-2005	25
אבשלום וילן (בשם ועדת הכספים):	26
ציון היום הבין-לאומי לזכויות האדם וזכויות האזרח בישראל	27
זהבה גלאון (מרצ-יחד):	28
מיכאל נודלמן (האיחוד הלאומי - ישראל ביתנו):	30
יעקב מרגי (ש"ס):	31
צבי הנדל (האיחוד הלאומי - ישראל ביתנו):	34
עבד-אלמאלכ דהאמשה (רע"ם):	37
אחמד טיבי (חד"ש-תע"ל):	41
אחמד טיבי (חד"ש-תע"ל):	44
ג'מאל זחאלקה (בל"ד):	47
מסמכים שהונחו על שולחן הכנסת	53
סגן מזכיר הכנסת נאזם בדר:	53
הצעת חוק לתיקון פקודת התעבורה (מס' 74), התשס"ו-2005	53
אמנון כהן (יו"ר ועדת הכלכלה):	54
הצעת חוק הגנת הצרכן (תיקון מס' 18), התשס"ו-2005	56
אמנון כהן (יו"ר ועדת הכלכלה):	56
גלעד ארדן (הליכוד):	58
אמנון כהן (יו"ר ועדת הכלכלה):	59
הצעת חוק שוויון ההזדמנויות בעבודה (תיקון מס' 10)  (נציבות שוויון ההזדמנויות בעבודה), התשס"ו-2005	63
אתי לבני (שינוי):	63
הצעת חוק ההגבלים העסקיים (תיקון מס' 9)  (מניעת התנהגות שאיננה תחרותית על-ידי קבוצות ריכוז), התשס"ו-2005	66
אמנון כהן (ש"ס):	66
החלטה בדבר תיקון טעות  בחוק לתיקון פקודת התעבורה (מס' 72), התשס"ו-2005	69
אמנון כהן (יו"ר ועדת הכלכלה):	69
הצעת חוק עובדים זרים (תיקון מס' 8) (נוהל מעבר עובד ממעסיק למעסיק), התשס"ו-2005	70
רן כהן (מרצ-יחד):	70
מסמכים שהונחו על שולחן הכנסת	73
סגן מזכיר הכנסת נאזם בדר:	73
הצעת חוק לטיפול בנפגעי עבירות מין שהם קטינים  או אנשים עם מוגבלות שכלית (הסכמה ומעקב), התשס"ו-2005	74
רשף חן (שינוי):	74
הצעת חוק בית יד לבנים, התשס"ו-2005	76
יעקב מרגי (ש"ס):	76
נסים זאב (ש"ס):	77

עדכון אחרון: 11/06/06


חוברת ז'
ישיבה ש"א











הישיבה השלוש-מאות-ואחת של הכנסת השש-עשרה
יום שלישי, י"ב בכסלו התשס"ו (13 בדצמבר 2005)
ירושלים, הכנסת, שעה 16:01



מסמכים שהונחו על שולחן הכנסת

היו"ר ראובן ריבלין:

רבותי חברי הכנסת, היום יום שלישי, י"ב בכסלו התשס"ו, 13 בחודש דצמבר 2005 למניינם. אני מתכבד לפתוח את ישיבת הכנסת.

הודעה לסגן המזכיר, בבקשה.

סגן מזכיר הכנסת דוד לב:

ברשות יושב-ראש הכנסת, הנני מתכבד להודיעכם, כי הונחו היום על שולחן הכנסת -

לקריאה ראשונה, מטעם חברי הכנסת: הצעת חוק הספרייה הלאומית, התשס"ו-2005, של חבר הכנסת אריה אלדד וקבוצת חברי הכנסת; הצעת חוק לתיקון פקודת רופאי השיניים (מס' 6) (הגבלת פעילות מרפאות של תאגידים), התשס"ו-2005, של חבר הכנסת אילן ליבוביץ וקבוצת חברי הכנסת.

לוח תיקונים להצעת חוק עבודת נשים (תיקון מס' 31), התשס"ו-2005.

מסקנות הוועדה לזכויות הילד בנושאים: א. נשירת ילדים ערבים  ממערכת החינוך; ב. תקיפות מיניות נגד קטינים.

הצעת החלטה בדבר תיקון טעות בחוק לתיקון פקודת התעבורה (מס' 72), התשס"ו-2005, לפי סעיף 10א לפקודת סדרי השלטון והמשפט, התש"ח-1948 - מטעם ועדת הכלכלה. תודה.

היו"ר ראובן ריבלין:

תודה.


הצעות לסדר

היו"ר ראובן ריבלין:

לפני שנבקש מכם להצביע על מנת לקבוע את סדר הנאומים בני דקה, לחבר הכנסת איוב קרא הודעה, ולאחר מכן חבר הכנסת רן כהן מעל הבמה. אלה שני נושאים חשובים ביותר. בבקשה.

איוב קרא (הליכוד):

אדוני היושב-ראש, חברי חברי הכנסת, חלפו 177 ימים מאז נעלם החייל מג'די חלבי באמצע שוק דאלית-אל-כרמל בצפון, וטרם נמצא קצה חוט שיביא בשורה חדשה למשפחתו. אני פועל יחד עם עמותה כדי להביא למצב שבכל זאת נשמע דברים חדשים בפרשה הזאת. הצבא מגויס, משטרת ישראל מגויסת ואנשי הביטחון מגויסים. לצערי, אין חדש. אני קורא לכל מי שפועל בצפון למען מציאת החייל להמשיך לפעול על מנת להביא בסופו של דבר את הבשורה המיוחלת למשפחה. תודה.

היו"ר ראובן ריבלין:

תודה רבה. חבר הכנסת רן כהן, בבקשה, על נושא התאבדויות בצה"ל.

רן כהן (מרצ-יחד):

אדוני היושב-ראש, אני מודה לך.

מחר תיערך ישיבה בוועדת החוץ והביטחון בהשתתפות ראש אכ"א, האלוף אלעזר שטרן, שתוקדש לנושא הנפגעים בצה"ל בכלל ולתחום התאבדויות חיילים בפרט, וזה התחום שעליו אני נושא כאן דברים מדי יום ג' ברשות היושב-ראש.

התאבדויות חיילים הן סיבת המוות מספר אחת בצה"ל. באופן די קבוע, ב-20 השנים האחרונות מתאבדים מדי שנה בממוצע 35 חיילים, רובם חיילי חובה ומרביתם בשנת השירות הראשונה שלהם. אדוני היושב-ראש, בראייה רב-שנתית ניתן להעריך, שבין 8% ל-10% מחללי צה"ל מאז הקמתו היו מתאבדים, וזהו שיעור שאסור להשלים אתו. צה"ל התמודד מצוין בעבר עם סיבות מוות אחרות: תאונות אימונים, תאונות דרכים ותאונות נשק. מדוע בתחום התאבדויות חיילים, שגובה את מספר הקרבנות הגבוה ביותר מדי שנה, לא מושקע אפילו חלק קטן מהמאמץ המושקע במניעת תאונות? על כך, כמובן, נעלה ונדבר מחר בוועדת החוץ והביטחון.

מבין כל המוסדות שקשורים להתאבדויות בני נוער וצעירים - משרדי הבריאות, החינוך, הרווחה, הקליטה והרשויות המקומיות - רק צה"ל בנוי באופן שמאפשר לו בקלות יחסית להפעיל תוכנית מניעה יעילה, וזאת בשל היותו ארגון טוטלי עם משאבי כוח-אדם יעילים, גורמי רפואה ובריאות הנפש טובים, משאבי שליטה ומחשוב, ובעיקר אני מציין מפקדים ישירים על כל חייל שיכולים לראותו מדי יום וכמעט מדי שעה.

בתמיכתו החזקה של מפקד חיל האוויר האמריקני יושמה שם בשנת 1995 תוכנית למניעת התאבדויות, שהורידה תוך שלוש שנים את שיעור ההתאבדויות מכ-16 ל-100,000 עד ל-3, כלומר פחות מחמישית, ל-100,000. אצלנו השיעור הוא לפחות 20 ל-100,000, וזהו שיעור גבוה מאוד. גם בנורבגיה קרה תהליך דומה מאוד. כלומר, כשרוצים להתמודד עם הסוגיה, אפשר להתמודד אתה. למרות כל ההבדלים בין שני הצבאות האלה לבין צה"ל, נדמה לי שניתן ללמוד לפחות משהו מניסיונות אלו, אך עד כה אף אחד בצה"ל לא ניסה לעשות זאת באופן מאוד רציני ומובנה.

אני שמח שהרמטכ"ל החליט לקחת את הנושא הזה לידיו וקיים ישיבת מטכ"ל עליו. אני מאוד מקווה שמחר ועדת החוץ והביטחון של הכנסת תצעיד את צה"ל קדימה לקראת צמצום מרבי של מספר ההתאבדויות בצה"ל. תודה רבה.

היו"ר ראובן ריבלין:

תודה רבה.


נאומים בני דקה

היו"ר ראובן ריבלין:

רבותי חברי הכנסת, אני מפעיל את ההצבעה על מנת לבקש ממי שרוצה להשתתף בנאומים בני דקה להצביע. ראשון הדוברים הוא חבר הכנסת אילן שלגי.

אילן שלגי (שינוי):

אדוני היושב-ראש, מדי שנה מתנדבים כ-1,400 צעירים וצעירות בוגרי תנועות הנוער הציוניות לשנת שירות במסלול המאפשר דחיית גיוס לתקופה של שנה כדי להדריך ולהשתלב בפעילויות חברתיות בערי פיתוח ובשכונות מצוקה. המתנדבים מקבלים דמי כיס והחזר הוצאות, עלות כללית של 1,400 שקל לחודש, ועוד עלות לבנות דתיות בשירות הלאומי - כ-2,000 שקל לחודש. עלות חייל בישיבת הסדר, המקבל גם הוא שנת דחייה אך איננו משרת שירות מלא לאחר מכן, גדולה עוד יותר. השנה משום-מה הפסיק משרד החינוך להעביר את המימון הנחוץ לקידום פרויקט ההתנדבות הנפלא הזה, והוא עומד להיסגר. לשנת 2006 אין ולו שקל אחד בתקציב משרד החינוך לנושא הזה.

מדובר בבנות ובני נוער נהדרים, שחונכו בבית ובתנועות הנוער להתנדב, וכעת בא משרד החינוך ובולם זאת. יש כאן פגיעה בערי הפיתוח ובשכונות, בתנועות הנוער ובעידוד הנוער להתנדבות ולתרומה לחברה. צר לי לומר, שזהו משרד אנטי-החינוך.

היו"ר ראובן ריבלין:

תודה רבה. חבר הכנסת ואסל טאהא, בבקשה. אחריו - חבר הכנסת אלדד.

ואסל טאהא (בל"ד):

אדוני היושב-ראש, ראשית, רציתי להביע את הזדהותי עם ראשי הרשויות הערביות שהקימו אוהל מחאה כנגד אי-קיום הבטחות הממשלה כלפיהם. הם סובלים רבות, ולא משלמים משכורות ולא יכולים להגיש שירותים ראויים לאזרחים.

שנית, רציתי גם להשמיע באוזניכם סיפור מוזר על משאית שהעמיסה סחורה מאילת לחיפה, לחברת ת.י.מ. כשהגיעה המשאית למחסום בית-שאן, עצרו את הנהג וביקשו ממנו את המסמכים. הוא נתן כל המסמכים שדרשו, את  תפריט הסחורה, איפה הוא העמיס ולאן הוא מעביר ומוביל את הסחורה, כלומר לחיפה, לחברה.

מפני שהוא ערבי אמר לו השוטר-החייל: אתה לא תעבור, עיכב אותו שעתיים וחצי עד שמנהל החברה מחיפה הגיע עם נהג. לא הרשו לנהג המשאית לעבור את המחסום עד שנהג יהודי מאותה חברה עלה על ההגה והעביר את הסחורה ואת המשאית.

היו"ר ראובן ריבלין:

למה אתה משתמש בזכותך לדקה לשני נושאים, כשאתה יודע שהנושא השני יימשך חמש דקות? זה נושא חשוב מאוד, אני חושב שלא ייתכן שיופלה אדם בדרכי הארץ בגלל לאומיותו, ואני איש מאוד לאומי לעמי, אך אני גם נאמן לארצי.

ואסל טאהא (בל"ד):

זה מה שקרה וזאת עובדה, ומנהל חברת ת.י.מ מוכן גם להעיד.

היו"ר ראובן ריבלין:

אך למה היית צריך שני נושאים? אני מצטער. תודה. חבר הכנסת אלדד, ואחריו - חבר הכנסת מרגי. בבקשה.

אריה אלדד (האיחוד הלאומי - ישראל ביתנו):

אדוני היושב-ראש, בעוד דקות מספר נתבקש להצביע גם על תיקונים בחוק המשטרה, בין השאר על חקירות שוטרים. תפקוד מח"ש הוא כושל ביותר, שלא לומר מוטה ומתעלם מתלונות רבות. פחות מ-10% מהתלונות זוכות לטיפול כלשהו. בתקופת ההתנתקות היו תלונות רבות מאוד על אלימות משטרה, חלקן עסקו בקריעת נחיריים, בניבול פה ובהנחיה לאלימות קשה, אך בלי ספק, ראש וראשון לכל השוטרים האלימים היה רב-פקד יהודה רון ממשטרת כיסופים - למעלה מחמש תלונות מבוססות מתועדות קיימות נגדו שלושה חודשים, ומח"ש לא עשתה אתן דבר.

היו"ר ראובן ריבלין:

תודה. זה נאום, אך עדיף לשאול שאילתא – לשאול מדוע. חבר הכנסת מרגי, ואחריו - חבר הכנסת ברכה. בבקשה.

ג'מאל זחאלקה (בל"ד):

הוא מגן על מח"ש כשנוח לו.

יעקב מרגי (ש"ס):

אדוני היושב-ראש, חברי חברי הכנסת, דוח "מרכז אדוה" שפורסם היום מצייר תמונה עגומה של הפערים בחברה הישראלית. דוח "מרכז אדוה" הוא כתב אישום חברתי מפליל לכל השרים וחברי הכנסת שהצביעו בעד קיצוצים ובעד התוכניות הכלכליות של הממשלה היוצאת, ואני מקווה שלא תחזור. הציבור לא ישכח ולא יסלח, ואני אומר: אל להם לחשוב ואל להם ללעוג לאינטליגנציה של הבוחר הישראלי. הבוחר הישראלי לא ישכח ולא יסלח.

היו"ר ראובן ריבלין:

אני מבקש, כדאי שאדוני ידע שלביטוי "לא ישכח ולא יסלח" יש קונוטציה אחרת. צריך לשמור על פרופורציות.

חבר הכנסת ברכה, ואחריו - חברת הכנסת לבני.

מוחמד ברכה (חד"ש-תע"ל):

אדוני היושב-ראש, רבותי חברי הכנסת, העיר סח'נין בגליל מונה 26,000 תושבים. היא נמצאת בתחום המועצה האזורית משגב, ששם חיים 7,800 תושבים על שטח של 183,000 דונם.

לפני כשנה ביקשה העירייה בסח'נין להקים ועדת גבולות להרחבת שטח השיפוט של העיר סח'נין כדי לענות על הצרכים של ההתפתחות והגידול במספר התושבים עד 2020, ואכן קמה ועדת גבולות, ואתמול או שלשום היא הגישה את מסקנותיה. המסקנה, ראו זה פלא, היתה להוסיף 1,700 דונם לעיר סח'נין, ל-26,000 תושבים, לצורכי התפתחות עד שנת 2020.

זה מצחיק, אך אם קוראים את השורה האחרונה, רואים במה מדובר. בראש הוועדה שבדקה את הגבולות של העיר סח'נין עומד ד"ר גדעון ביגר, שהוא חבר מוצהר במפלגת ישראל ביתנו של מר ליברמן. זה כבר אומר הכול.

היו"ר ראובן ריבלין:

חברת הכנסת לבני, בבקשה. אחריה - חבר הכנסת וילן.

אתי לבני (שינוי):

אדוני היושב-ראש, חברותי וחברי חברי הכנסת, גם אני רוצה להוסיף כמה מלים בנושא שעולה לאחרונה מדי יום – מינויים לבית-המשפט העליון. בתפקידי הקודם כעורכת עיתון לשכת עורכי-הדין ערכתי את הריאיון האחרון עם פרופסור רות גביזון לפני שהיא נאלמה דום כדי להיבחר לבית-המשפט העליון, ושם נאמרו דברים שגרמו לי לחשוב שאולי מקומה לא בבית-המשפט העליון, כי אני מאוד תומכת בפתיחת בית-המשפט העליון, במעורבות בית-המשפט העליון, ביכולת העמידה של תובעים בבית-המשפט העליון, והיא עומדת כנגד זה.

אך אחרי כל מה שקרה, אחרי כל ההתנגדויות, אחרי ההתבטאויות הלא-ראויות מטעם בית-המשפט, מטעם הפוליטיקאים, אחרי כל המהלך הזה, הפגיעה בבית-המשפט העליון היא חמורה וכמעט בלתי נסלחת.

אני קוראת עכשיו בזמן הראוי, במצב הראוי, למנות שתי נשים שמבחינת הכישורים שלהן הן משכמן ומעלה – גם את פרופסור נילי כהן וגם את פרופסור רות גביזון, הכול במהלך התקופה הבאה.

היו"ר ראובן ריבלין:

תודה. חבר הכנסת וילן, בבקשה, ואחריו - חבר הכנסת פרוש.

אבשלום וילן (מרצ-יחד):

אדוני היושב-ראש, רבותי חברי הכנסת, אני רוצה להקדיש את הדקה הבאה לתופעה המאוד לא מלבבת בעיני של שחקני הרכש, קרי חברי כנסת ישראל החוצים מפלגות כמעט לכל המרבה במחיר. אני חושב שהפארסה הזאת היא בושה וחרפה לפוליטיקה הישראלית, והיא מעלה סימני שאלה קשים לגבי כל המשטר המפלגתי והמשטר הפרלמנטרי שאנו מצויים בו.

גם קראתי בעיתונים שמתרוצצות יוזמות להקים ממשלת 61, איזה חיבורים מוזרים ומשונים, והעיקר  לא להגיע לבחירות. אני חושב שגם זה מוריד את קרנו של בית-המחוקקים מטה מטה, ולכן אין ברירה, כמו בבריטניה, כמו בדמוקרטיות מאוד צעירות, אני חושב שהכנסת הבאה צריכה לחוקק חוק שמערכת בחירות לא תעלה על חודשיים ימים, וגם תשים, אף שזה בסופו של דבר נושא ציבורי ולא חוקי, איזה סכר אלמנטרי לתופעת שחקני הרכש, כדי שנתחיל להבריא את המבנה הפרלמנטרי, כי האלטרנטיבות תמיד הרבה יותר גרועות.

היו"ר ראובן ריבלין:

תודה. חבר הכנסת פרוש, ואחריו - חבר הכנסת אחמד טיבי.

מאיר פרוש (אגודת ישראל - יהדות התורה והשבת):

אדוני היושב-ראש, עמיתי חברי הכנסת, ברשותך, אדוני היושב-ראש, לפני שאנצל את הדקה אני מבקש לברך את נאזם בדר, שאני רואה אותו בראשונה כסגן מזכיר הכנסת. עלה והצלח.

לגופו של עניין, נשיא בית-המשפט העליון, אהרן ברק, נדבק גם הוא בחיידק הזיג-זג. זהו כנראה חיידק אלים שמתפשט בקרב פוליטיקאים כמו צחי הנגבי ושאול מופז, ועובר עכשיו לשופטי בית-המשפט העליון.

לפני חודש ימים אמר הנשיא ברק כי הוא מתנגד למינוי פרופסור גביזון לעליון, מפני שיש לה אג'נדה. לאחר מכן הוא חזר בו בהשפעת חיידק הזיג-זג מהמלה אג'נדה, וטען כי הוא עדיין מתנגד למינוי פרופסור גביזון, רק כי היא מהפכנית. לא עברו ימים ספורים וחיידק הזיג-זג השתלט לחלוטין על הנשיא ברק. הוא הודיע שהוא חוזר בו בכלל מהתנגדותו למינוי, ובתום תקופת צינון יסכים שפרופסור גביזון תהיה חלק מהרכב בית-המשפט העליון. אגב, תקופת צינון, משמע שנת 2011, לאחר פרישה לגמלאות של אחד השופטים המכהנים עתה.

מן הראוי, אם כן, שנשקול ברצינות, לנוכח הזיג-זג ומסיבות מצטברות נוספות, לאמץ את השיטה האמריקנית לבחור שופטים בבחירות, שופטים שישקפו את מגוון הדעות בחברה הישראלית, ונשתחרר סוף-סוף מהברקיזם בבג"ץ.

היו"ר ראובן ריבלין:

למה לדבר סרה בשופטינו? אדוני יכול לבקר לגופו של עניין. "ברקיזם".

חבר הכנסת אחמד טיבי.

אחמד טיבי (חד"ש-תע"ל):

אדוני היושב-ראש, ראשי הרשויות הערביות שובתים שביתת שבת באוהל מול משרד ראש הממשלה. הבוקר ניסו ראשי מועצות ועיריות רבים להיכנס לחניון של משרד הפנים, כאן במדינת ישראל, והופתעו לגלות שאסור להם לחנות בחניון של משרד הפנים. לאחר חמש דקות הגיע לשם ראש עיר חדש, עמרם מצנע, חברנו לשעבר, והוא נכנס לחניון אחר כבוד.

נשאלת השאלה אם יש קשר בין העובדה שהמנכ"ל של המשרד הזה הוא ערבי והעובדה שנמנעה כניסתם של ראשי מועצות ערבים לחניון, או שמא לא תמיד כשערבי מקבל תפקיד, זה נקרא העדפה מתקנת, אדוני היושב-ראש.

היו"ר ראובן ריבלין:

חבר הכנסת אחמד טיבי, אני יכול להבטיח לך שכשאדוני יהיה, בעוד 20-30 שנה, חבר הכנסת לשעבר, הוא יוכל להיכנס מתי שהוא ירצה. חבר הכנסת עמרם מצנע, לא ניתנה לו זכות הכניסה מפני שהוא יהודי, אלא מפני שהוא חבר הכנסת לשעבר. לגבי המנכ"לים - אני צריך לברר אם ניתנה הוראה כזאת או אחרת לגבי מנכ"לים, כי נדמה לי - - -

אחמד טיבי (חד"ש-תע"ל):

הם ראשי רשויות.

היו"ר ראובן ריבלין:

ראשי הרשויות, למיטב ידיעתי - וידיעתי רבה, רק אני לא רוצה להיכשל בלשוני, אז אני אומר למיטב ידיעתי - ראשי רשויות, הנהגים שלהם מכניסים אותם, מורידים אותם בפתח ויוצאים.

אחמד טיבי (חד"ש-תע"ל):

לא היה דבר כזה.

היו"ר ראובן ריבלין:

לא היה? נא לשלוח לי מכתב מייד ואני אברר את זה, כי זה בשטחנו. יכול להיות שסגן מזכיר הכנסת נאזם בדר נתן - - -

אחמד טיבי (חד"ש-תע"ל):

זה במשרד הפנים, לא בכנסת.

היו"ר ראובן ריבלין:

לא הבנתי, חשבתי שאתה אומר לכנסת, אני לא שמעתי. חשבתי שאולי נאזם נתן הוראה חדשה.

חבר הכנסת יורי שטרן - בבקשה, אדוני; ואחריו - חברת הכנסת פולישוק.

יורי שטרן (האיחוד הלאומי - ישראל ביתנו):

אדוני היושב-ראש, חברי הכנסת, אתמול ועדת העלייה והקליטה והיום ועדת משנה של ועדת הכנסת דנו בתוכנית ויסקונסין. תוכנית ויסקונסין, במתכונת המקורית שלה, מטרתה השמת מובטלים כרוניים במקומות עבודה. היא טובה כשיש מקומות עבודה ויש גם מובטלים, ואז עושים את החיבור.

אצלנו תוכנית ויסקונסין, במקום להתרכז בהשמת האנשים בעבודה, מתרכזת בעצם בשלילת הזכאות של אנשים שאין להם יכולת להתאים עצמם לשוק העבודה; שלילת זכאותם לקצבאות של הביטוח הלאומי.

אין שום ספק שמי שיכול לעבוד, ופשוט מסרב לעשות את זה, המדינה לא חייבת לו כלום. אין גם שום ספק שטוב גם לאזרח וגם למשק כשמוצאים עבודה לאדם שיושב בבית. אבל באיזו זכות שוללים קצבאות מאנשים שאין להם ממה לחיות, ורואים בזה ניסוי? ניסוי שיעשו על חתולים, על שפנים, על המחשב, אבל לא על בני-אדם. לכן חייבים מייד - הממשלה חייבת להביא לכנסת תיקון לחוק שהסדיר את תוכנית ויסקונסין, וכל אלה שנשללה מהם הבטחת הכנסה שלא בצדק, צריך להחזיר להם את הכסף.

היו"ר ראובן ריבלין:

תודה רבה. חברת הכנסת פולישוק, בבקשה, ואחריה - חבר הכנסת עבד-אלמאלכ דהאמשה.

מל פולישוק-בלוך (שינוי):

אדוני היושב-ראש, חברי חברי הכנסת, בוועדת ביקורת המדינה אנחנו עוסקים כל שבוע, כמעט כל יום בעצם, בשחיתות שלטונית, כפי שזה בא לידי ביטוי במכרזים תפורים ובמינויים פוליטיים. בזה אחר זה צועדים בסך חלק ניכר מחברי ממשלת שרון, אלה שהיו ואלה שעכשיו. רובם חברי ליכוד, והיום אנחנו מוצאים את רובם במפלגת שרון החדשה. מצעד העריקים הזה של מפלגת שרון, מתן האתנן הפוליטי האישי, רמיסת העקרונות והאידיאולוגיה, אי-אפשר לקרוא לזה אלא שחיתות שלטונית. זה חוסר אמינות, זה שקר ומרמה כלפי האזרחים, זאת פגיעה בנורמות יסוד במדינה דמוקרטית, וכל זה סכנה לדמוקרטיה. אני פונה אליכם, האזרחים הבוחרים, אם חפצי חיים אתם במדינה דמוקרטית חופשית, אל תיתנו לזה יד.

היו"ר ראובן ריבלין:

תודה. חבר הכנסת אורון, ביררתי היום את נושא החוק העומד על סדר-יומה של ועדת הכספים  בקשר לניצולי השואה. התברר לי, קודם כול, בבירור הכספי עם האוצר, שבזמנו הוקצבו 60 מיליון ורק 40 נוצלו. לכן גם האוצר עדיין חייב לנושא זה 20 מיליון. הצעת החוק של חבר הכנסת יורי שטרן ורבים אחרים עברה אתמול, ואני ביקשתי מיושב-ראש ועדת הכספים להכינה לקריאה ראשונה, על מנת שהחוק שלך יוכל לעבור גם הוא בקריאה ראשונה ויעמוד לנגד עיני הממשלה כאשר אתה תבקש את דין הרציפות בכנסת הבאה. הדבר הזה הוא גם על דעת האוצר, כי הסברתי להם. לא מדובר פה בדבר שהכנסת רוצה לקחת. זה דבר שהאוצר עדיין לא גמר בו את משימתו.

חיים אורון (מרצ-יחד):

אני מאוד מודה לך, אדוני היושב-ראש.

היו"ר ראובן ריבלין:

דרך אגב, הממשלה, אני לא יודע אם היא היתה הממשלה בזמן שאתה כיהנת כשר, היא זו שקבעה שיוקצו 60 מיליון למטרה שאתה מדבר עליה, ובחוק הסדרים. זה בא בחוק ההסדרים, ולכן אני חושב - ואין פה בכלל מחלוקת בינינו לבין הממשלה - שמן הראוי שהחוק הזה יוצמד מייד לחוק שטרן שעבר אתמול, על מנת שיועברו כמקשה אחת.

חיים אורון (מרצ-יחד):

תודה רבה, אדוני היושב-ראש.

היו"ר ראובן ריבלין:

חבר הכנסת דהאמשה, ואחריו - חבר הכנסת זחאלקה, אחרון הדוברים.

עבד-אלמאלכ דהאמשה (רע"ם):

כבוד היושב-ראש, חברי חברי הכנסת, אני רוצה לדבר על ההתאכזרות של המדינה לציבור החלשים, לציבור העניים במיוחד. דיברנו היום בוועדת ביקורת המדינה על תרופות מצילות חיים. היה לנו מקרה מעורר דאגה, מסמר שיער - היו שני מקרים, בעצם שלושה מקרים. היו שם אנשים שאמרו: אחת מהשתיים, או שנשיג את התרופה או שנמות. ואין להם מאיפה להשיג. כל אחד מהם הוציא 250,000 שקל, כל מה שהיה מסוגל לעשות, ועכשיו הם ממש מחכים. הממשלה, והתקציב בדרכו הולך.

המקרה הנוסף, או הצד השני של ההתאכזרות הזאת, הוא תוכנית ויסקונסין. אמרו לנו שיש תוכנית מהל"ב. איזה לב? מדברים על לב, על חמלה, על דאגה כאילו לאנשים מובטלים ומקבלי קצבאות. התוכנית מהל"ב הזאת מתאכזרת לאנשים שמעולם לא עבדו ולא היו מסוגלים לעבוד. אני מתכוון לעקרות בית, לא רק מהמגזר הערבי אלא בכלל, ולאנשים שאינם מסוגלים למצוא עבודה. תוכנית ויסקונסין באה להוציא את האנשים האלה ממעגל מקבלי פרוסת הלחם וגם מתאכזרת להם.

היו"ר ראובן ריבלין:

תודה רבה לחבר הכנסת דהאמשה. חבר הכנסת זחאלקה, אחרון הדוברים, ואחריו נצטרך הצבעת החברים על הודעת ועדת הכנסת.

ג'מאל זחאלקה (בל"ד):

כבוד היושב-ראש, רבותי חברי הכנסת, קודם כול אני רוצה לברך את חברי וידידי נאזם בדר על בחירתו לתפקיד סגן מזכיר הכנסת. אני בטוח שהוא קיבל את התפקיד בזכות כישוריו וניסיונו הרב, ואני בטוח שהוא יתרום רבות לפעילות של הכנסת.

אני רוצה להביע כאן תמיכה מלאה בראשי המועצות המקומיות הערביות ששובתים שביתת שבת ליד משרד הפנים. אדוני היושב-ראש, אלפי משפחות נשארו ללא פרנסה, כי אלפי עובדים, של הרשויות המקומיות הערביות במיוחד, אינם מקבלים משכורת. יש כאלה שלא מקבלים משכורת יותר משנה, יש כאלה ששישה חודשים, יש כאלה שארבעה חודשים. זה מצב בלתי נסבל. יותר ממחצית העובדים לא מקבלים משכורת היום. הרבה פעמים ראינו שרי פנים שעולים לדוכן ואומרים: פתרנו את הבעיה. ראינו את ביבי נתניהו עולה לדוכן ואומר: פתרנו את הבעיה. מרוב דיבורים על פתרונות, אנחנו רואים שהמצב רק מידרדר. אי-אפשר להמשיך ככה.

אני מציע שתהיה תוכנית חירום. לא יכול להיות שראש עיר, עיסוקו היחיד יהיה לנהל את החובות. הוא לא יכול לעשות כלום. אני חושב שצריך לעשות תוכנית חירום להצלת השלטון המקומי בארץ, שתפתור את בעיית החובות, תסדיר את ההבראה, תסדיר את גביית הארנונה, כך שהרשויות המקומיות יתנהלו בתנאים סבירים ולא בתת-תנאים כמו היום. הדרישות מוצדקות, צריך להיענות להן ובמקביל להכין תוכנית חירום. תודה רבה.

היו"ר ראובן ריבלין:

תודה רבה השעה 16:30. תם הדיון בנאומים בני דקה.


הצעת ועדת הכנסת לתיקון סעיפים 36, 97ב, 97ד ו-97ה לתקנון הכנסת
[נספחות.]

היו"ר ראובן ריבלין:

אני מתכבד להזמין את יושב-ראש ועדת הכנסת להביא בפנינו את הצעת ועדת הכנסת לתיקון סעיפים 36, 97ב, 97ד ו-97ה לתקנון הכנסת. תתקיימנה שתי הצבעות, האחת על סעיף 36 והאחרת על סעיף 97 על כל מרכיביו.

אבשלום וילן (מרצ-יחד):

יש על זה דיון או רק הצבעה?

היו"ר ראובן ריבלין:

זאת רק הודעה, אין הסתייגויות.

רוני בר-און (יו"ר ועדת הכנסת):

אדוני היושב-ראש, חברי חברי הכנסת, בהתאם למה שאמרתי לכם כאן בשבוע שעבר, כמהלך של הפקת לקחים מעבודה של כמעט שלוש שנים בוועדת הכנסת, אנחנו מביאים לקראת תום כהונתה של הכנסת השש-עשרה את התיקונים שאנחנו חושבים שצריך כדי לייעל את עבודת המליאה, הוועדות, ועבודת הכנסת בכלל.

תיקון סעיף 36 לתקנון הכנסת - ועדת הכנסת הניחה על שולחן הכנסת ביום 28 בנובמבר 2005 הצעה לתיקון סעיף 36 לתקנון הכנסת. כידוע, יש שתי דרכים להביע אי-אמון בממשלה: בדרך של הצעת נושא לסדר-היום או בהצבעה על נושא שכבר נמצא על סדר-היום, למשל הצעת חוק לפני הקריאה השלישית. לפי סעיף 36(ז) לתקנון, בהצעה להביע אי-אמון בסיום דיון בסעיף העומד על  סדר-היום תתקיים הצבעה אחת בלבד, והיא תהיה הן על הסעיף העומד על סדר-היום והן לעניין הבעת האי-אמון.

היו"ר ראובן ריבלין:

מי שמצביע בעד הסעיף דוחה את האי-אמון?

רוני בר-און (יו"ר ועדת הכנסת):

תלוי איך מציגים את זה. תלוי בעמדת הממשלה. אם הממשלה מסכימה לסעיף, הרי אתה נותן אמון בממשלה. אם הממשלה אומרת שהיא מתנגדת לסעיף, הצבעה בעד הסעיף פירושה נגד הממשלה.

היו"ר ראובן ריבלין:

אבל ההצבעה היא על הסעיף, הפרשנות היא לגבי האמון.

רוני בר-און (יו"ר ועדת הכנסת):

בדיוק כך. האמון או האי-אמון הוא התורף בצדו של שטר ההצבעה על ההצעה, נגזרת. אם הממשלה תומכת בהצעה ומעמידים את זה לאי-אמון או לאמון, ברגע שאתה מצביע בעד הסעיף שהוא בתמיכת הממשלה - הצבעת אמון בממשלה. אם הממשלה אומרת שהיא מתנגדת לסעיף, וההצבעה הופכת באותו רגע גם לאי-אמון, כאשר אתה מצביע בעד הסעיף אתה מצביע אי-אמון בממשלה.

עם כל היתרונות הענקיים, כפי שהסברתי עד כאן, הסעיף איננו נותן מענה על מצב, שעוד לא אירע אך הוא בהחלט אפשרי, שבו כמה סיעות מציעות להביע אי-אמון על אותה הצעת חוק. כאשר הן מציעות אי-אמון, ממילא הן מציעות כמה שמות של חברי כנסת שעליהם תוטל מלאכת הרכבת הממשלה אם תתקבל הצעת האי-אמון. זאת אומרת, סיעה פלונית אומרת כך וסיעה אלמונית אומרת אחרת, ויש לנו ארבע סיעות עם ארבעה מועמדים להרכיב את הממשלה. לפיכך, אם כל ההצעות האלה מתקבלות באותה הצבעה, אנחנו לא יודעים למי לתת, כי הצבענו על ארבעה מועמדים.

במקרה זה אנחנו מציעים לקבוע: חבר הכנסת שנמנה עם הסיעה הגדולה ביותר מבין הסיעות שהציעו, ואם יש שתי סיעות בעלות מספר שווה של מנדטים, זו שזכתה במספר הקולות הרב ביותר בבחירות היא זו שעל מועמדה תוטל מלאכת הרכבת הממשלה אם תתקבל אותה הצעת אי-אמון.

להצעה הזו לא הוגשו השגות. אני מבקש מהכנסת, בהתאם לסעיף 152 לתקנון הכנסת, לאשר את התיקון המוצע.

היו"ר ראובן ריבלין:

זאת אומרת, אם בשארה וטיבי יגישו הצעות אי-אמון והן יתקבלו, טיבי יהיה ראש הממשלה, כי הוא קיבל יותר קולות מהסיעה של זחאלקה.

רוני בר-און (יו"ר ועדת הכנסת):

חוץ מזה שהוא גם ראוי.

היו"ר ראובן ריבלין:

גם זחאלקה ראוי.

רוני בר-און (יו"ר ועדת הכנסת):

כן, זה המצב.

היו"ר ראובן ריבלין:

אני מפעיל את ההצבעה על תיקון סעיף 36, לפי הסברו של יושב-ראש ועדת הכנסת, חבר הכנסת רוני בר-און. מי בעד? מי נגד?  מי נמנע? נא להצביע.

הצבעה מס' 2

בעד הצעת ועדת הכנסת – 6
נגד – אין
נמנעים – אין
הצעת ועדת הכנסת לתיקון סעיף 36 לתקנון הכנסת נתקבלה.

היו"ר ראובן ריבלין:

בעד - 7, בצירוף קולו של חבר הכנסת רוני בר-און, הנמצא על הדוכן, אין מתנגדים ואין נמנעים. אני קובע שסעיף 36 עבר בהתאם להצעת ועדת הכנסת.

ימשיך יושב-ראש הוועדה בעניין סעיף 97.

רוני בר-און (יו"ר ועדת הכנסת):

תודה.

אדוני היושב-ראש, חברי הכנסת, הצעה לתיקון סעיפים 97ב, 97ד ו-97ה לתקנון הכנסת: עכשיו אנחנו מתקנים עניין שנתקלנו בו לאחרונה. הנושא הוא הדיון במליאה בעקבות הדיון בוועדת הכנסת על דבר הקמת ועדת חקירה פרלמנטרית. הנוהל הוא, שעולה מציע בהצעה לסדר-היום, מציע להקים ועדת חקירה פרלמנטרית. אם הצעתו בדיון הראשוני במליאה זוכה לרוב, העסק הולך לוועדת הכנסת שדנה בכל השאלות ומעלה למליאה את המלצתה. היא יכולה להמליץ המלצות כמו בכתבי טענות, המלצות חלופיות. היא יכולה להמליץ להסיר את הנושא ולא להקים ועדת חקירה פרלמנטרית, ויחד עם ההמלצה הזאת היא חייבת להמליץ המלצה אלטרנטיבית, שאם הצעתה לא תתקבל, ועדת החקירה תדון – וכאן היא קובעת את הצ'רטר ואת דרכי העבודה של הוועדה וכל הדברים האלה – ואז זה חוזר למליאה.

אבל במליאה סדר העניינים הוא פרדוקסלי. אתה קודם  מצביע על הפרטים, על ההסתייגויות, על הצ'רטר, על דרך עבודת הוועדה, ורק בסוף אתה מצביע על ההמלצה של ועדת הכנסת, אם היתה המלצה כזאת, להסיר את הנושא מסדר-היום. אנחנו אומרים שזה לא הגיוני, כי לא צריך לעשות עבודה מיותרת.

אנחנו מציעים, בשיטת המעגלים הקונצנטריים, להעלות קודם את ההצעה שמיניה וביה מפילה את כל הדיון הזה - להסיר. אם נתקבלה החלטה להסיר, כולם הולכים שמחים וטובי לב למזנון או ממשיכים בעבודה. אבל אם לא, אז עוברים לרזולוציה של איך תיראה ועדת החקירה, ולא להיפך. זה התיקון. אני חושב שהעניין מאוד ברור.

היו"ר ראובן ריבלין:

נניח שאני מוכן להצביע בעד אי-הסרה, אם אחת ההסתייגויות מתקבלת.

רוני בר-און (יו"ר ועדת הכנסת):

אין דבר כזה. אי-אפשר, אדוני, זה take it or leave it bargain. אתה אומר אם אתה רוצה ללכת לוועדת חקירה פרלמנטרית, כן או לא. אם אתה לא רוצה, תוריד את זה במכה הראשונה. אתה רוצה, תתחיל לעסוק בהסתייגויות שלך באמצע. אנחנו שואלים את שאלת ה-go / no go, זאת השאלה הראשונה.

היו"ר ראובן ריבלין:

לפעמים, בשנות חלדי בכנסת, מצאתי את עצמי מתנגד להצעה, שאם ההסתייגות היתה מתקבלת בה הייתי שוקל אם להצביע בעדה.

רוני בר-און (יו"ר ועדת הכנסת):

אתה די מפתיע אותי בשאלה, אדוני היושב-ראש, אבל בסך הכול הרעיון בעניין הספציפי של ועדת חקירה פרלמנטרית הוא שלא יכול להיות מצב שבו אתה אומר: אם הסתייגותי זו לא מתקבלת, שלא תהיה ועדת חקירה פרלמנטרית בכלל. זה נראה לי קצת חריף מדי.

היו"ר ראובן ריבלין:

אביא לך כדוגמה את ועדת החקירה לנושא השחיתות. אני התנגדתי לוועדת חקירה פרלמנטרית.

רוני בר-און (יו"ר ועדת הכנסת):

אז מה מעניין אותך איך היא נראית?

היו"ר ראובן ריבלין:

כאשר אמרו שוועדת החקירה הפרלמנטרית תהיה ועדת החוקה, הסכמתי.

רוני בר-און (יו"ר ועדת הכנסת):

פה יש לי אתך מחלוקת רעיונית, לא מחלוקת טכנית. אני אומר שאם אתה רוצה ועדת חקירה, אז הלבוש הפורמלי שלה יתגבש תוך כדי ההסתייגויות. ואם אתה לא רוצה, אז איזה מלבוש שילבישו לה לא יגרום לך לרצות בה.

היו"ר ראובן ריבלין:

מאה אחוז, בסדר.

אבשלום וילן (מרצ-יחד):

אדוני יושב-ראש ועדת הכנסת, אמרת שכל ההצבעות האלה הן לאחר שהיה הדיון בוועדת הכנסת, כלומר בסיבוב השני.

רוני בר-און (יו"ר ועדת הכנסת):

זה ברור. הכול מונח על השולחן. אנחנו לא מביאים חתולים בשק. אנחנו אומרים שאם נעבור את ה-no go, זאת הצעת ועדת הכנסת. זאת אומרת, אי-אפשר מהחצאית הזאת לעשות פתאום חליפה של שלושה חלקים.

אבשלום וילן (מרצ-יחד):

אני אומר את זה בגלל ההתנגדות של יושב-ראש הכנסת, כי גם לי היתה התנגדות דומה.

רוני בר-און (יו"ר ועדת הכנסת):

בסיבוב השני לחלוטין.

אנחנו מציעים לוחות זמנים. החוק היום אומר שלא יתקיים דיון בהצעה זהה או בהצעה דומה בעיקרה בתוך ארבעה שבועות מהיום שבו - זה מה שאנחנו מציעים – ההצעה הוסרה, אלא אם יושב-ראש הכנסת החליט כי חל בינתיים שינוי. ימי פגרה לא באים בחשבון, כמו שקבוע לעניין ההצעות לסדר-היום. אנחנו מציעים גם לחבר הכנסת אשר הציע להקים ועדת חקירה פרלמנטרית לחזור בו מההצעה עד להנחת ההצעה על שולחן הכנסת. זאת אומרת שהוא בעל הבית על ההליך עד שההצעה מונחת על שולחן הכנסת. לגבי הנוהל, אמרתי קודם לגבי ה-go / no go ורק אחר כך על הפרטים.

אנחנו מציעים להחיל על ההצבעה על ההצעה להקים ועדת חקירה פרלמנטרית את ההסדר הקיים כיום לגבי הצבעה על הסתייגויות להצעות חוק. אם המסתייג נעדר מההצבעה, לא מצביעים על ההסתייגות שלו, זולת אם הודיע על היעדרותו מראש בכתב וביקש כי יצביעו על ההסתייגות שלו.

לכל ההצעות האלה, שעניינן נוהל, חוץ מההצעה המהותית – שגם היא נוהל, אבל נוגעת במהות - לכל ההצעות האלה לא הוגשו הסתייגויות. אני מבקש לאשר אותן.

היו"ר ראובן ריבלין:

רבותי חברי הכנסת, הצעת ועדת הכנסת לתיקון סעיפים97ב, 97ד ו-97ה לתקנון הכנסת - נא להצביע. מי בעד? מי נגד? מי נמנע?

הצבעה מס' 3

בעד הצעת ועדת הכנסת – 8
נגד – אין
נמנעים – אין
הצעת ועדת הכנסת לתיקון סעיפים 97ב,97ד ו-97ה לתקנון הכנסת נתקבלה.

היו"ר ראובן ריבלין:

שמונה בעד, אין מתנגדים, אין נמנעים. אני קובע שהצעת ועדת הכנסת לתיקון סעיף 97 על התפלגויותיו עברה, ויתוקן תקנון הכנסת בהתאם.


הצעת ועדת הפנים ואיכות הסביבה בדבר חלוקת הצעת חוק המשטרה (דין משמעתי, בירור קבילות שוטרים, עובדים שאינם שוטרים והוראות שונות), התשס"ה-2005
[נספחות.]

היו"ר ראובן ריבלין:

אנחנו ממשיכים בסדר-היום: החלטה בדבר חלוקת הצעת חוק המשטרה (דין משמעתי, בירור קבילות שוטרים, עובדים שאינם שוטרים והוראות שונות), התשס"ה-2005, על-פי סעיף 121 לתקנון. ימסור את ההחלטה יושב-ראש ועדת הפנים. אדוני יושב-ראש ועדת הפנים ואיכות הסביבה, בבקשה.

גאלב מג'אדלה (יו"ר ועדת הפנים ואיכות הסביבה):

אדוני היושב-ראש, כנסת נכבדה, אני מתכבד להציג בפני הכנסת את הצעת ועדת הפנים ואיכות הסביבה לחלוקת הצעת חוק המשטרה (דין משמעתי, בירור קבילות שוטרים, עובדים שאינם שוטרים והוראות שונות), התשס"ה-2005, לפי סעיף 121 לתקנון הכנסת.

ענייניה העיקריים של הצעת חוק זו הם הסדרה מחודשת של הדין המשמעתי במשטרה, בירור קבילות שוטרים, העסקת שוטרים לרגל אירוע או פעולה, וכן הסדרה ראשונה של העסקת עובדים שאינם שוטרים ושל חסיון חומר תחקיר.

לאור חילוקי דעות שעלו בוועדה בנוגע להעסקת שוטרים לרגל פעולה או אירוע או בנוגע להעסקת עובדים שאינם שוטרים, החליטה ועדת הפנים ואיכות הסביבה של הכנסת להביא לקריאה שנייה ולקריאה שלישית בשלב זה רק את הסעיפים העוסקים בדין משמעתי במשטרה, בבירור קבילות שוטרים ובחסיון חומר תחקיר.

הוועדה החליטה להביא את יתר הסעיפים - סעיף 114, העוסק בהעסקת שוטרים לרגל פעולה או אירוע, סעיפים 109-113, 117(ב) והתוספת השנייה, העוסקים בעסקת עובדים שאינם שוטרים, וסעיפים 118(1)(א), 118(2), 120-123, 125, 126, 128, 130 ו-131, שהם תיקונים עקיפים בחוקים שונים שנועדו להסדיר בהם את מעמדם של עובדים שאינם שוטרים - לקריאה שנייה ולקריאה שלישית במועד מאוחר יותר.

אבקש מחברי הכנסת לאשר את הצעת הוועדה לפי סעיף 121 לתקנון הכנסת.

אדוני היושב-ראש, אני רוצה לומר משפט או שניים כדי שחברי הכנסת ידעו במה מדובר. הנושא של העסקת אזרחים במשטרה, החשש מאזרוח המשטרה, החשש מתחילת תהליך של הפרטה ומהשימוש בעניין הזה והרחבתו - על כל זה יש מחלוקת. המטרה היא לעגן את זה בחקיקה, כדי למנוע את הרחבת הנושא הזה.

לכן, פיצלנו את ההצעה, ואנחנו מקווים שבמועד מאוחר יותר במשך השבוע הבא נוכל להשלים את הצעת החוק. תודה רבה.

היו"ר ראובן ריבלין:

תודה רבה. רבותי חברי הכנסת, יש מישהו שרוצה לומר דבר-מה? חבר הכנסת אחמד טיבי, בבקשה. זה כמו דיון בקריאה ראשונה. בדרך כלל חברי הכנסת לא יודעים זאת ואני לא טורח לומר זאת, אבל אפשר לדבר.

אחמד טיבי (חד"ש-תע"ל):

אדוני היושב-ראש, אני בהחלט תומך במה שהציע עמיתי חבר הכנסת גאלב מג'אדלה. אבל אני רוצה להרחיב בנושא שביתת ראשי הרשויות מול משרד ראש הממשלה בעטיין של שתי נקודות. הנקודה הראשונה היא נושא 4 מיליארדי השקלים, שהובטחו בממשלה, והנושא השני הוא תוכניות הבראה ומתן אפשרות לרשויות לבצע תוכניות כאלה.

חברי הכנסת מג'אדלה, ברכה ואני היינו שם עכשיו, וחבר הכנסת מג'אדלה ואנוכי שמענו תלונה - אמרתי אותה, אבל אני מוצא עצמי חייב לחזור עליה. כאשר כמה ראשי רשויות ניסו להיכנס לחניון של משרד הפנים בבוקר, הדבר נמנע מהם, לא נתנו להם להיכנס. כאשר אחריהם הגיע ראש עיר אחר, עמרם מצנע, הוא התקבל אחר כבוד לחניון. על פניו זה דבר חמור. גם חבר הכנסת מג'אדלה וגם אנוכי דיברנו עם מי שצריך במשרד הפנים, ולפני כשעה התבטלה ההוראה. השאלה היא מי נתן את ההוראה, שנודף ממנה ריח רע או ריח של נקמנות בראשי ערים ורשויות ששבתו, וזה לא בסדר.

היו"ר ראובן ריבלין:

השאלה שאתה צריך לשאול, חבר הכנסת טיבי, היא כזאת. אם למשל ירוחם, דימונה וערד היו מפגינות, והיה בא ראש העיר של שפרעם או ראש העיר של סח'נין למשרד הפנים, והיה בא ראש העיר של ערד למשרד הפנים, היו אומרים לראש העיר של ערד: אתה לא יכול להיכנס, והיו נותנים לראש העיר של סח'נין להיכנס.

אחמד טיבי (חד"ש-תע"ל):

בצרפת זה היה קורה.

היו"ר ראובן ריבלין:

הפרשנות היתה שלא היו נותנים לו להיכנס לא משום שהוא יהודי אלא כי הוא מפגין.

אחמד טיבי (חד"ש-תע"ל):

יש לי הערכה רבה לרוחב הלב של אדוני היושב-ראש ולאמון שהוא נותן בפקידים, באנשים, ולעובדה שהוא חושב שהדמוקרטיה כמעט שווה ליהודים במדינה יהודית דמוקרטית.

היו"ר ראובן ריבלין:

יש מקום לשפר.

אחמד טיבי (חד"ש-תע"ל):

אני מודה לאדוני. היום בנאומים בני דקה הוזכרו בפניך, אדוני היושב-ראש, שלושה מקרים: אחד של נהג משאית שלא נתנו לו לעבור עד שקראו לנהג יהודי להחליף אותו, בתוך גבולות מדינת ישראל, אחד של ראשי הרשויות, ואחד של ועדת הגבולות לעיר סח'נין, שמי שהחליט להוסיף 1,000 דונמים שלמים לעיר סח'נין - - -

אבשלום וילן (מרצ-יחד):

1,300.

אחמד טיבי (חד"ש-תע"ל):

טוב העיר היושב-ראש, שכנראה זה החניון של האיצטדיון בסח'נין, ולכן היתה תוספת. מי שעומד בראש ועדת הגבולות הוא ד"ר גדעון ביגר, איש האיחוד הלאומי, האיש שהודה שהוא הגה את רעיון הטרנספר, של חילופי אום-אל-פחם באריאל, וזה האיש שהפקידו אותו על ועדת הגבולות של סח'נין ומשגב. ממש מדינה יהודית ודמוקרטית. תודה רבה, אדוני.

היו"ר ראובן ריבלין:

תודה לחבר הכנסת טיבי. באין דוברים נוספים, אנחנו נעבור להצבעה. אדוני יושב-ראש הוועדה, אתה רוצה להשיב לו?

גאלב מג'אדלה (יו"ר ועדת הפנים ואיכות הסביבה):

לא.

היו"ר ראובן ריבלין:

אין צורך. רבותי, נא לשבת.

אני מצביע על ההחלטה בדבר חלוקת הצעת חוק המשטרה (דין משמעתי, בירור קבילות שוטרים, עובדים שאינם שוטרים והוראות שונות), התשס"ה-2005, כהצעת יושב-ראש ועדת הפנים ואיכות הסביבה. נא להצביע – מי בעד? מי נגד? מי נמנע?

הצבעה מס' 4

בעד הצעת ועדת הפנים ואיכות הסביבה – 8
נגד - אין
נמנעים - אין
הצעת ועדת הפנים ואיכות הסביבה בדבר חלוקת הצעת חוק המשטרה (דין משמעתי, בירור קבילות שוטרים, עובדים שאינם שוטרים והוראות שונות), התשס"ה-2005, נתקבלה.

היו"ר ראובן ריבלין:

שמונה בעד, אין מתנגדים ואין נמנעים. אני קובע שההחלטה אושרה על-ידי הכנסת ותבוצע לפי סעיף 121.

גאלב מג'אדלה (יו"ר ועדת הפנים ואיכות הסביבה):

אדוני היושב-ראש, רציתי להודות גם לייעוץ המשפטי של הכנסת, גם לייעוץ המשפטי של המשרד לביטחון פנים וגם לצוות הוועדה על כך שיצאנו מהעניין המורכב והסבוך הזה בדרך המלך. תודה רבה.

היו"ר ראובן ריבלין:

תודה רבה לחבר הכנסת מג'אדלה.


הצעת חוק הבחירות לכנסת (תיקון מס' 56) (מידע מפנקס הבוחרים והוראת שעה), התשס"ו-2005
[רשומות (הצעות חוק, חוב' כ/105).]
(קריאה ראשונה)


היו"ר ראובן ריבלין:

חבר הכנסת גדעון סער, ממלא-מקום יושב-ראש ועדת החוקה, חוק ומשפט, יציע בשם ועדת החוקה את הצעת חוק הבחירות לכנסת (תיקון מס' 56) (מידע מפנקס הבוחרים והוראת שעה), התשס"ו-2005, לקריאה ראשונה. בבקשה, אדוני.

גדעון סער (בשם ועדת החוקה, חוק ומשפט):

אדוני היושב-ראש, כנסת נכבדה, אנחנו עוסקים בשני תיקונים בעלי אופי טכני לחוק הבחירות לכנסת. העברנו תיקון מהסוג הזה לפני כשבוע, וזה תיקון נוסף שמאגד שני נושאים שונים.

האחד הוא נושא שעניינו פנקס הבוחרים לציבור באינטרנט. סעיף 26(ה) לחוק הבחירות לכנסת, כנוסחו היום, קובע כי שר הפנים יציג את פנקס הבוחרים לציבור באינטרנט בתקופה המתחילה לכל המאוחר בתום שלושה ימים מיום כניסת הפנקס לתוקף ועד יום הבחירות. מוצע בהצעת חוק הבחירות לכנסת (תיקון מס' 56) (מידע מפנקס הבוחרים והוראת שעה) לקבוע הוראות שונות בדבר הצגת מידע מתוך פנקס הבוחרים ובדבר זכותו של בעל זכות בחירה לבקש כי פרטיו לא ייכללו במידע כאמור המוצג באינטרנט.

הנושא השני הוא נושא נפרד לחלוטין, הוא נוגע לסדרי הצבעה של תושבי חבל-עזה וצפון השומרון אשר פונו מבתיהם במהלך תוכנית ההתנתקות. ההצעה היא לקבוע, כי בבחירות לכנסת השבע-עשרה יוכלו אזרחים אלה, אשר טרם עברו להתגורר במקום מגורים קבוע – ולמרבה הצער, אדוני היושב-ראש, אלה רוב האזרחים - להצביע בקלפיות המתאימות להצבעת אנשים המוגבלים בניידות, לפי סעיף 68א לחוק הבחירות. בכל יישוב קיימת לפחות קלפי אחת כזאת ולכן יש בהצעת החוק כדי לאפשר לאזרחים שפונו לממש את זכותם הדמוקרטית לבחור. בהתאם למפורט בסעיף 68א, הצבעתם של האזרחים תהיה במעטפה כפולה.

אני מבקש מהכנסת לאשר את הצעת החוק בקריאה ראשונה, על מנת שנוכל בשבוע הבא, שהוא השבוע האחרון לפעילות, להביאה לאישור בקריאה שנייה ושלישית. תודה.

היו"ר ראובן ריבלין:


תודה רבה לחבר הכנסת גדעון סער. ראשון הדוברים, חבר הכנסת מאיר פרוש – איננו נוכח. דוברים אחרים אין, ולכן אני מבקש לשבת על מנת להצביע.

מי בעד? מי נגד? מי נמנע?

הצבעה מס' 5

בעד ההצעה להעביר את הצעת החוק לוועדה – 7
נגד - אין
נמנעים - אין
ההצעה להעביר את הצעת חוק הבחירות לכנסת (תיקון מס' 56) (מידע מפנקס הבוחרים והוראת שעה), התשס"ו-2005, לוועדת החוקה, חוק ומשפט נתקבלה.

היו"ר ראובן ריבלין:

שבעה בעד, אין מתנגדים ואין נמנעים. אני קובע שהצעת החוק עברה בקריאה ראשונה ותועבר לוועדת החוקה, חוק ומשפט להכנה לקריאה שנייה ולקריאה שלישית, ואם נעשה זאת עד ליציאתנו לפגרת בחירות יוכלו אותם בוחרים לבחור ולמלא את מחויבותם למדינה ואת זכותם בתקופת הבחירות.


הצעת חוק ערבויות מטעם המדינה (תיקון), התשס"ו-2005
[מס' מ/178, פ/71; "דברי הכנסת", מושב שלישי, חוב' ל"ח, עמ' 24345; מושב שני, חוב' ל"ז, עמ' 14763; נספחות.]
(קריאה שנייה וקריאה שלישית)


היו"ר ראובן ריבלין:

רבותי חברי הכנסת, אני מבקש להקדים, מטעמים שמצאתי לנכון, את הדיון בנושא הצעת חוק ערבויות מטעם המדינה (תיקון). אני מזמין את חבר הכנסת אבשלום וילן, ממלא-מקומו של יושב-ראש ועדת הכספים, להציג את ההצעה, כדי שנוכל גם להצביע עליה אם לא יהיו מתווכחים.

אבשלום וילן (בשם ועדת הכספים):

תודה.

אדוני היושב-ראש, כנסת נכבדה, הצעת חוק ערבויות מטעם המדינה (תיקון). אני מתכבד להביא בפניכם את הצעת חוק ערבויות מטעם המדינה (תיקון), המשלבת את הצעת החוק הממשלתית עם הצעת החוק הפרטית שלי. על הצעת החוק הזאת ניתן להגיד, שסוף-סוף, אחרי עיכובים רבים, מגיעה הצעת חוק זו לקריאה שנייה ושלישית.

לפי הפרשנות המקובלת, ניתן היה להעניק ערבויות בהיקף של 10% מהתקציב הרגיל כל שנה. בעת שניתנה הערבות בעקבות אירועי 11 בספטמבר, התברר שסך כל הערבויות עלה על 10% מתקציב המדינה. באופן תיאורטי, ניתן היה לתת ערבויות כל שנה, כך שתקרת הערבויות תהיה אף גבוהה יותר מסך כל תקציב המדינה. בעקבות זאת התעורר הצורך בתיקון החוק.

כדי להסיר ספק, הצעתי ביולי 2002 הצעת חוק הבאה לקבוע, כי יתרת הערבויות התלויה ועומדת בכל רגע נתון לא תעלה על 10% מהתקציב הרגיל של השנה השוטפת, אלא באישור של ועדת הכספים. הממשלה הגישה במקביל הצעת חוק המשלבת תיקונים טובים ונחוצים לגבי מתן ערבויות מדינה, גביית פרמיה והפיקוח של ועדת הכספים עליהן.

בעת הדיון החליטה ועדת הכספים, כי תקרת הערבויות תהיה 10% מהתקציב ולא 15% כפי שביקשה הממשלה.

אני קורא לכם לאשר הצעת חוק זו בקריאה שנייה ובקריאה שלישית.

אני מבקש להודות ליועצת הכלכלית של ועדת הכספים, סמדר אלחנני, אשר האירה את הסוגיה ודחפה את התיקון, ליועצת המשפטית של משרד האוצר, עורכת-הדין ימימה מזוז, אשר הגישה את הצעת החוק הממשלתית, וכן לכל העוסקים במלאכה, ליושב-ראש ועדת הכספים, ליועצת המשפטית ולכל העושים. תודה, אדוני היושב-ראש.

היו"ר ראובן ריבלין:

תודה רבה.

ובכן, רבותי חברי הכנסת, הואיל ואין הסתייגויות להצעת חוק זו, אני מבקש להצביע על הצעת חוק ערבויות מטעם המדינה (תיקון), התשס"ו-2005, שיצאה מתחת ידו של חבר הכנסת אבשלום וילן, בקריאה שנייה.  נא להצביע - מי בעד? מי נגד? מי נמנע?

הצבעה מס' 6

בעד סעיפים 1-8 - 8
נגד - אין
נמנעים - אין
סעיפים 1-8 נתקבלו.

היו"ר ראובן ריבלין:

שמונה בעד, אין מתנגדים ואין נמנעים. אני קובע שהצעת החוק עברה בקריאה שנייה.

אנחנו עוברים להצביע על הצעת החוק בקריאה שלישית. נא להצביע על הצעת חוק ערבויות מטעם המדינה (תיקון) בקריאה שלישית. מי בעד? מי נגד? מי נמנע?

הצבעה מס' 7

בעד החוק – 7
נגד – אין
נמנעים – אין
חוק ערבויות מטעם המדינה (תיקון), התשס"ו-2005, נתקבל.

היו"ר ראובן ריבלין:

שבעה בעד, אין מתנגדים ואין נמנעים. אני קובע שהצעת חוק ערבויות מטעם המדינה (תיקון), התשס"ו-2005, עברה בקריאה שלישית ותיכנס לספר החוקים של מדינת ישראל.


ציון היום הבין-לאומי לזכויות האדם וזכויות האזרח בישראל
["דברי הכנסת", מושב שלישי, חוב' ט', עמ'  17381.]

היו"ר ראובן ריבלין:

רבותי, אנחנו עוברים עכשיו לציין את היום הבין-לאומי לזכויות האדם וזכויות האזרח בישראל.

"ההכרזה לכל באי עולם בדבר זכויות האדם" התקבלה על-ידי אומות העולם ב-10 בדצמבר 1948 בעצרת האו"ם. הורתה של האמנה בשנים שלאחר מלחמת העולם השנייה, לאחר רמיסת זכויות האדם האיומה בהיסטוריה, לאחר השואה באירופה.

בלב זכויות האדם - חופש האמונה, חופש הדעה וחופש המצפון של כל אדם באשר הוא. זכויות אלה אינן מוקנות לו על-ידי השלטון ואין השלטון רשאי ליטול אותן.

השנים הארוכות שחלפו מאז מעמד החתימה לימדו אותנו, כי המאבק על זכויות האדם הוא מאבק ארוך. האתגרים גדולים מאי-פעם. הפגיעה בכבוד האדם ובחירותו עדיין נמשכת.

לאושרנו, מחנה התומכים בזכויות האדם הולך ומתעצם, גדל וצובר כוח. הרוח המפעמת במגילת זכויות האדם היא הרוח הדמוקרטית; מחויבות לדמוקרטיה משמעה הגנה על זכויות האדם.

לצערנו, קיים פער ניכר בין המלה הכתובה במגילה לבין המציאות בשטח. כך בעולם, אך גם אצלנו. בפינות האפלות של החברה הישראלית עומדים להם נוכחים-נפקדים העובדים הזרים, קורבנות הסחר בנשים, שמדינת ישראל ורשויות האכיפה שלה לא מצליחות לשמור על זכויות האדם שלהם.

לנגד עינינו הצו "חביב אדם שנברא בצלם", ועלינו לעשות הכול כדי לזכור זאת, כך שמדינת ישראל, מדינת העם היהודי, המדינה הדמוקרטית של העם שסבל כה רבות מפגיעה בבניו, תהיה אור לגויים בעניין השמירה על זכויות האדם.

אני מתכבד להזמין את חברת הכנסת זהבה גלאון, שידה רב לה בנושאים הקשורים לזכויות האדם, ובעיקר פעלה בשם הכנסת וביוזמתה גם בכנסת, גם בארץ וגם בעולם כולו בנושא קורבנות הסחר בנשים. גברתי, בבקשה.

אחמד טיבי (חד"ש-תע"ל):

- - -

זהבה גלאון (מרצ-יחד):

אדוני היושב-ראש, אני מודה לך מאוד על דבריך, אני מודה לחברי הכנסת. אנחנו מציינים היום את יום זכויות האדם הבין-לאומי, ואני אומרת בצער, שמדינת ישראל נכשלה בהגנה על זכויות האדם. נכשלו הממשלות - ממשלת העבודה, ממשלת הליכוד, ראש הממשלה שרון. הממשלות האלה פעלו באופן שיטתי – גם אם לא מכוון – להפרה בוטה של זכויות האדם במדינת ישראל ובשטחים הכבושים.

לכן אני חושבת, אדוני היושב-ראש, שנדרשת מהפכה בתפיסה, איך מגינים על זכויות האדם במדינת ישראל. ואני רוצה להציע כאן מחשבה חדשנית שלי, להקים משרד לענייני משפט וזכויות אדם; משרד שיתפוס את מקומו של משרד המשפטים שעוסק בעיקר בחקיקה. חקיקה זה דבר חשוב, הגנה על שלטון החוק זה דבר חשוב. אבל משרד שהמטרה שלו תהיה ממוקדת בהגנה על זכויות אדם. במשרד הזה, אדוני היושב-ראש, צריכה לקום נציבות לזכויות האדם. מדינת ישראל התחייבה כבר בשנות ה-90 להתאים את עצמה לסטנדרטים של מדינות העולם, התחייבה להקים נציבות לזכויות אדם. בראש הנציבות הזאת צריך להיות נציב בלתי תלוי, שתהיינה לו סמכויות שייקבעו על-ידי הכנסת בדומה למבקר המדינה או לנציב שירות המדינה, שתאפשרנה לו לפרסם דוחות, לקבל תלונות, להגיש תלונות על מצב זכויות האדם בישראל.

אדוני היושב-ראש, מאז נחקקו בשנת 1992 חוק-יסוד: כבוד האדם וחירותו וחוק-יסוד: חופש העיסוק על-ידי נציגי מרצ בכנסת, בעצם אנחנו רואים שבתחומים מסוימים נשמרות בקפידה נורמות של זכויות אדם. אבל, לצערי, אנחנו עדים לכך – ונקב אדוני בכמה דוגמאות – איך מתחת לאפנו נרמסות זכויות של קבוצות בחברה הישראלית. רק אתמול פורסם דוח האגודה לזכויות האזרח שמציג את מצב זכויות האדם במדינת ישראל לשנת 2005, ומי שקורא את הדוח בקפידה מתחלחל, אדוני, שמתחת לאפנו יש בחברה הישראלית קבוצות נרדפות, וקבוצות שלא היו נרדפות הופכות להיות מוחלשות וחלשות יותר.

אני מדברת על מדיניות בתחום הכלכלי-החברתי; אני מדברת על איך שמפריטים כאן את המדינה, החל מהפרטת בתי-סוהר, הפרטת שירותים, פגיעה בבריאות, פגיעה ברווחה; אני מדברת על כך שגמלאים חושבים פעמיים אם הם יקנו תרופות או לא, כי הם צריכים לקנות מצרכים חיוניים אחרים; אני מדברת על קבוצות, כמו למשל עובדים זרים שכבולים לחברות כוח-אדם וכבולים למעסיקים; אני מדברת על מדיניות הגירה נוקשה של ציד אדם – אין לי דרך אחרת להגדיר את זה, איך שוטרים של משטרת ההגירה פורצים לבתים, עוצרים אנשים ומתייחסים אליהם כאילו הם לא בני-אדם. אנשים לא רואים את האדם מעבר לאדם.

אותו דבר בנוגע לקורבנות הסחר בנשים שהזכרת, אדוני היושב-ראש, ואותו דבר לגבי קבוצות שמופלות מחמת נטייה מינית, מחמת מגדר, וקבוצות של אזרחים ערבים במדינת ישראל. הכנסת הזאת חוקקה את אחד החוקים היותר-מפלים שנרשמו בספר החוקים – אני מדברת על חוק האזרחות. אחד החוקים היותר מחפירים, שהכתימו את ספר החוקים, חוק האזרחות וחוק הפיצויים לנפגעים פלסטינים.

מה שאני מנסה לומר, אדוני היושב-ראש, הוא שהפגיעה בזכויות האדם מתרחשת בתחום רחב מאוד של קבוצות של בני-אדם, יהודים וערבים, דתיים וחילונים, גברים ונשים. לכן נכון תעשה הכנסת או נכון תעשה הממשלה אם היא תאמץ את ההצעה שלי ביום זכויות האדם, שהמשרד שנקרא עד היום "משרד המשפטים" – חבל ששרת המשפטים איננה כאן לשמוע את הרעיון ולהגיב – ייקרא מעתה "המשרד לענייני משפט ולזכויות האדם", ולא רק באופן דקלרטיבי, אלא שגם הפרקטיקה שתהיה מאחוריו תיתן לכך ביטוי. לדעתי, בכך מדינת ישראל תתאים את עצמה לנורמות של מדינות מתוקנות, נורמות מערביות. אנחנו יודעים שמדינת ישראל מדורגת באחד המקומות הנמוכים ביותר בעולם מבחינת ההגנה שלה על זכויות האדם. יהיה בכך צעד ראשון להשוות את עצמנו למדינות מתוקנות בעולם. תודה, אדוני היושב-ראש.

היו"ר ראובן ריבלין:

תודה רבה. חבר הכנסת אילן ליבוביץ - אינו נוכח. חבר הכנסת עזמי בשארה - אינו נוכח. חבר הכנסת מיכאל נודלמן - בבקשה, אדוני. אחריו – חברי הכנסת  יולי תמיר, יעקב מרגי, צבי הנדל, בנימין אלון, עבד-אלמאלכ דהאמשה, מאיר פרוש, מוחמד ברכה, אחמד טיבי וג'מאל זחאלקה. אני רק אקדים את חבר הכנסת עבד-אלמאלכ דהאמשה, על מנת שיוכל להחליף אותי אחרי כן.

מיכאל נודלמן (האיחוד הלאומי - ישראל ביתנו):

כבוד היושב-ראש, חברי הכנסת, נושא זה נשמע משעמם ומריח כדמגוגיה פופוליסטית. זכויות האדם זה נושא משמים מאוד. כדי לדבר על זכויות האדם ללא דמגוגיה, אנחנו צריכים לדעת כיצד להגן על אותן הזכויות.

לדעתי, כדי להגן על זכויות האדם צריך לעשות סדר בכל מערכת האכיפה והמשפט. מערכת האכיפה אצלנו לא עובדת. אנו עדים לעומס רב בבתי-המשפט, לבלבול של מערכת החוקים הישראלית, ורואים כמה אטית מערכת ההגנה על האזרח הפשוט. כל עבודתנו החוקתית תהיה חסרת משמעות אם לא נדע ליישם אותה. הבעיה היא לא בכמות החוקים; אנו בין המדינות המובילות ביחס בין מספר החוקים למספר חברי הכנסת. בעייתנו היא בכך שהחוקים אינם מיושמים בכלל. רבים מדברים על הצורך להגדיל את שכר המינימום, אבל אפילו חוק על הכנסה מינימלית אינו פועל היום כראוי.

בשנים הקרובות מטרתנו היא להסדיר את מערכת החוק ואת יישומה. צריך לבקש אחריות אישית מכל פקיד, מכל מנהל, מכל שר בביצוע רפורמה לארגון. עכשיו עובדים למען זכויות האדם רק ארגונים ציבוריים; צריכה להיות רפורמה כדי שהמדינה תהיה אחראית לזכויות האדם. חייבים להגדיל את מספר השופטים ובתי-המשפט, אם יש צורך. בלי רפורמות כאלה מדינת ישראל אינה יכולה לתפקד וזכויות האדם לא יהיו מוגנות.

היו"ר ראובן ריבלין:

תודה רבה. אנחנו נמשיך לפי הסדר; אני רוצה להשתתף בדיון. חבר הכנסת יעקב מרגי, בבקשה.

יעקב מרגי (ש"ס):

אדוני היושב-ראש, חברי חברי הכנסת, ציון היום הבין-לאומי לזכויות האדם וזכויות האזרח בכנסת ישראל הוא אמירה חשובה של הכנסת על אי-שביעות רצונה ממצב זכויות האדם במדינת ישראל. המצב במדינה, לצערי הרב, לא ישתנה אם המדינה, כרשות המבצעת, לא תגדיר במפורש מה הן זכויותיו של האדם במדינת ישראל.

ואין יותר סימבולי מאשר לציין יום זה, אדוני היושב-ראש, לאחר החלטתו של בית-המשפט העליון אתמול שלא לנגוע בסוגיות חשובות - זכותו של האזרח בישראל לחיות בכבוד. לצערי הרב, בית-המשפט העליון כן מוצא לנכון להתערב אם מישהו רוצה לאכול פיתה בפסח, או אם הערוץ השני החליט לצנזר פרסומת בעלת מסר מיני. אז הוא כן מוצא לנכון להתערב ולמנות הרכב שופטים מיוחד. אך בדבר הבסיסי של זכותו של האזרח במדינת ישראל לחיות בכבוד – בזה הוא לא מצא לנכון לגעת. אז אנחנו באמת לא רוצים לגעת בבית-המשפט העליון - - -

היו"ר ראובן ריבלין:

חבר הכנסת מרגי, בית-המשפט העליון - אולי התוצאה היתה מה שאתה מדבר עליה. מבחינה משפטית, הוא לא דן בכבוד האדם וחירותו, אלא בתקציב המדינה. ולכן אני מזהיר: אנחנו אלה אשר מבקשים שבית-המשפט לא ייכנס לתחומי הרשות המחוקקת, ולא ייכנס לתחומים של הרשות המבצעת, אלא אם כן מוטל עליו לבקר אותה על-פי החוק. לא נוכל לאחוז בחבל בשני קצותיו.

יעקב מרגי (ש"ס):

צודק אדוני, אבל - - -

היו"ר ראובן ריבלין:

שמעתי אתמול את חברת הכנסת גלאון מבקרת את בית-המשפט בצערה ובכאבה. אני עקבי מאוד. אני חושב שבעניין זה צדק בית-המשפט העליון בכך שהוא לא יכול להיכנס לתחום זה. הוא גם לא קבע את עניין כבוד האדם וחירותו, ועד כמה העניין הזה נוגע בנושא זה. צריך להגן על בית-המשפט העליון כאשר צריך להגן עליו. התוצאה מוטלת לרגלינו, כמחוקקים. אנחנו אלה שקובעים את סדרי העדיפויות בתקציב המדינה, לא בית-המשפט העליון. בית-המשפט העליון לא יכול לבוא ולקבוע לנו מה הם התקציבים שיופנו, כי הוא צריך לדעת מאין הם באים, והוא לא רשות מבצעת.

יעקב מרגי (ש"ס):

אדוני היושב-ראש - - -


זהבה גלאון (מרצ-יחד):

בית-המשפט העליון צריך לתת סעד בדיוק ברגעים שהכנסת מועלת בתפקידה, והממשלה - - - אז יש מקום לסעד בבית-המשפט.

היו"ר ראובן ריבלין:

חברת הכנסת גלאון, אין לי ספק שהיית שמחה מאוד אם בית-המשפט העליון היה מחליט מי יהיו המחוקקים בישראל.

זהבה גלאון (מרצ-יחד):

לא, לא. אתה רואה שלא.

היו"ר ראובן ריבלין:

אבל מה אפשר לעשות - לא, אני לא אומר. יכול להיות שלא, כי יכול להיות שהם היו בוחרים בי, וזה לא היה כל כך טוב.

זהבה גלאון (מרצ-יחד):

אני הייתי בוחרת בך.

היו"ר ראובן ריבלין:

אבל אני מציע פשוט שמי שיבחר מי ישב כאן, וישפוט אותו על תפקודו, יהיה הציבור. אין דרך אחרת בדמוקרטיה.

יעקב מרגי (ש"ס):

אני שמח שנגעתי בנקודה.

צבי הנדל (האיחוד הלאומי - ישראל ביתנו):

אדוני היושב-ראש, הבעיה היא - - - שהיא התרגלה שכל בג"ץ שלה נענה בחיוב. אז - - -

זהבה גלאון (מרצ-יחד):

מה אתה מדבר?

היו"ר ראובן ריבלין:

אני, להיפך. ניסיתי להעיר את תשומת לבה לכך שאתה לא עקבי והיא לא עקבית. אתה מבין? אני נשארתי עקבי.

יעקב מרגי (ש"ס):

אדוני היושב-ראש, אילו ידעתי שבאמת בית-המשפט העליון מקפיד, כפי שהיושב-ראש ציין, באמת הייתי עומד פה ומגן על עמדתו. אבל מאחר שבית-המשפט העליון, כשהוא רוצה ומוצא לנכון הוא כן מתערב, אני כן רשאי וכן רוצה לבקר אותו בעדינות, עם כל הדחילו ורחימו – אף שאין גוף במדינה ולא צריך להיות ולא יכול להיות שיהיה גוף שהוא חסין מביקורת.

אבל אני רוצה להזכיר ליושב-ראש הכנסת, שהממשלה - כשחבר הכנסת משה כחלון רצה לקדם את החוק שלו בדבר זכותו של האדם לחיות בכבוד, ולהגדיר מה זה לחיות בכבוד, ביקשה ממנו הממשלה: תן לנו לסיים את הסוגיה בבג"ץ. זה לא נכון להביא את הביקורת רק אלינו. לכן אני באמת, כשרוצים לדבר על זכויות האדם במדינת ישראל, אני חושב שהממשלה - וגם הכנסת, אני לא מנקה אותה - צריכה להגדיר מה הן זכויותיו.

אני רוצה לסיים, אדוני היושב-ראש, ולהזכיר את המצב העגום, שאנחנו כמעט מהמובילים בעולם בסחר בנשים. אני רוצה לזעוק מכאן: לצערנו, לבושתנו ולחרפתנו, אנחנו הפכנו להיות מודל לחיקוי למדינות הכי - שלא היינו רוצים להיות בסביבה שלהן בכלל. אי-אפשר שלא לציין גם כאן את הדרישה שלי, החוזרת ונשנית, החוזרת ונשנית, להקים את הגבול הדרומי של מדינת ישראל בואכה מצרים, אילת, כל הנגב, לחסום את נתיב ההברחות הזה, שבין היתר מוברחות משם הנשים לסחר בנשים.

היו"ר ראובן ריבלין:

תודה רבה. חבר הכנסת צבי הנדל, בבקשה. אחריו - חבר הכנסת בנימין אלון, וחבר הכנסת עבד-אלמאלכ דהאמשה - אחריו. כפי שאני רואה, חבר הכנסת אחמד טיבי יהיה אחרון הדוברים.

צבי הנדל (האיחוד הלאומי - ישראל ביתנו):

מכובדי היושב בראש, חברי וחברות הכנסת - אדוני היושב-ראש, להגיד שאני לא עקבי? אני חושב שטוב עשה הבג"ץ שהוא לא התערב. שלא יהיו לך שום ספקות בעניין. אני מאוד מאוד עקבי בעניין הזה, גם כשזה נוח וגם כשזה לא נוח.

היו"ר ראובן ריבלין:

אתה בכלל איש עקבי.

צבי הנדל (האיחוד הלאומי - ישראל ביתנו):

כן. ואכן, הקצבאות קוצצו ואנחנו לא הצלחנו לתת מענה לשכבות שבאמת - שכבות חלשות זו מין מלה סתמית כזאת - לשכבות שבאמת זקוקות, וזו אשמה - -

היו"ר ראובן ריבלין:

שלנו.

צבי הנדל (האיחוד הלאומי - ישראל ביתנו):

- - של הממשלה, שלנו - במקרה הזה קצת יותר הממשלה, אבל גם אנחנו לא יכולים לחלוטין לרחוץ בניקיון כפינו, ודאי מי שהיה בקואליציה בזמנו.

מכובדי היושב בראש, המלים "זכויות האדם", "זכויות האזרח", הן מלים מאוד חזקות, וכל אחד יכול לנאום נאום תיאורטי חוצב להבות על זכותו של האדם להתקיים, זכותו של האדם לחיות, זכותו של האדם לבית, זכותו של האדם לחיים נורמליים וכו', וזכות בסיסית, וגם זכויות האזרח, והקשר בין הממשל לאזרח, ומה המחויבות של הממשל לאזרח - הכול ברמה התיאורטית. בזה כולנו חזקים מאוד. זכיתי, שלא בטובתי - וזו זכות קטנה מאוד – פעם אחת להרגיש, כבוגר, כי כילד הרגשתי את זה בחוץ-לארץ, במדינה קומוניסטית, מה זה כשלוקחים מבן-אדם את זכויות האדם שלו ואת זכויות האזרח שלו. הרבה הרבה הרבה מעבר לחילוקי הדעות שיש לי עם חלק מהבית הזה על תוכנית ההתנתקות - כן טוב, לא טוב. כי זאת סברה פוליטית שמותר שתהיה דעה כזאת ומותר שתהיה דעה כזאת. וגם אם אני חולק על המניעים או על הארגומנטים שבגינם זה נעשה, זכות הוויכוח קיימת. אבל אני מדבר עכשיו על זכויות אדם מאוד מאוד בסיסיות.

נדמה לי שאתמול ארגון זכויות האדם בישראל - אם אני לא טועה, או זכויות האזרח, לא זוכר איך קוראים להם - הוציא איזה דוח, והפעם הראשונה - - -

אחמד טיבי (חד"ש-תע"ל):

האגודה לזכויות האזרח.

צבי הנדל (האיחוד הלאומי - ישראל ביתנו):

האגודה לזכויות האזרח. פעם ראשונה שהוא יוצא חוצץ בחלק מהדוח שלו נגד מה שנעשה למחנה הלאומי בזמן ההתנתקות - - -

היו"ר ראובן ריבלין:

אנשי האגודה נמצאים ביציע האורחים, אתה יכול לפנות אליהם ישירות. היועצת המשפטית שלהם שם.

צבי הנדל (האיחוד הלאומי - ישראל ביתנו):

אני מאוד מעריך ומכבד את הטיפול שלכם בסוגיה הזאת, וזה נעשה בנימוס רב וברגישות רבה משום כבוד בתי-המשפט, השוטרים וכו'. אבל זה רק קמצוץ מהעניין הזה. לכן אמרתי שביום כזה, כשיש דיון בכנסת על זכויות אדם ואזרח - כי מי שחווה את זה, אין שיעור יותר טוב ומאלף מאשר כשאתה עצמך, על בשרך, עם משפחתך הפיזית, הקרובה, והמשפחה היותר רחבה, היישוב שלך והיישובים שסביבך, עוברים רמיסה קטלנית, בערכים הכי בסיסיים שבין שלטון לאזרח. אז אתה מבין לעומק את המשמעות.

אני יכול רק לשאת תפילה, שאם הקדוש-ברוך-הוא יזכה אותי פעם להיות בעמדת כוח כזאת, אני מתחייב בפני עצמי קודם כול, ובפני אחרים, שלעולם לא אשתמש בכוח השלטון לעשות לאדם כלשהו באשר הוא, אפילו לא לאחמד טיבי, את מה שעשו לי - - -

היו"ר ראובן ריבלין:

מה זה "אפילו"?

זהבה גלאון (מרצ-יחד):

מה זה "אפילו"?

צבי הנדל (האיחוד הלאומי - ישראל ביתנו):

תני לי לצחוק אתו, אתו אני יכול לצחוק. אתך קשה לי, אבל אתו אפשר.

זהבה גלאון (מרצ-יחד):

זה נקרא לצחוק?

היו"ר ראובן ריבלין:

הוא מדבר על אחמד טיבי בתור אדם, לא בתור ערבי.

זהבה גלאון (מרצ-יחד):

אין דבר כזה.

צבי הנדל (האיחוד הלאומי - ישראל ביתנו):

בהזדמנות אני אשאל אותך על מה מותר לי להתבדח ועל מה לא.

היו"ר ראובן ריבלין:

זה היה בסדר גמור. לא הערתי.

צבי הנדל (האיחוד הלאומי - ישראל ביתנו):

לכן אני אומר, בעזרת השם, אני מקווה שיהיה לי כוח, ואני מתפלל שכל האחרים שמקבלים כוח, גם אם יש חילוקי דעות פוליטיים, יוכלו ויהיה להם הכוח לנהוג מינימום כבני-אדם. כי מעבר לכל שאר הדברים, בן-אדם זה הדבר הבסיסי. לצערי הגדול, הממשלה הישראלית בהתנהגותה כלפי חברי רחוקה רחוקה מלהתנהג כמנהג בן-אדם. תודה.

היו"ר ראובן ריבלין:

אתה רוצה לומר שייתן לך הקדוש-ברוך-הוא תעצומות נפש, שתראה מכאן מה שתראה משם.

חבר הכנסת עבד-אלמאלכ דהאמשה, בבקשה. אחריו -  חבר הכנסת אחמד טיבי, ואחריו - חבר הכנסת ג'מאל זחאלקה.

זהבה גלאון (מרצ-יחד):

מה שרואים מכאן לא רואים משם.

היו"ר ראובן ריבלין:

אני רואה רק מה שאני רואה. לא כאן ולא שם.

עבד-אלמאלכ דהאמשה (רע"ם):

כבוד היושב-ראש, חברי חברי הכנסת, האמת היא שהמצב בכל מה שקשור לזכויות אדם הולך ומידרדר, הולך ונעשה הרבה יותר קשה משנה לשנה, בעיקר בשני תחומים: בתחום של זכויות האדם באשר הוא אדם, וזה כולל את כל שכבות החברה - וככל שיש יותר עוני ויותר אבטלה ויותר רעבים, כמובן זכותם של בני-אדם אלה יורדת לטמיון, נפגעת זכותם לחיות בכבוד, נפגעת זכותם לחיות ללא מחסור וללא הושטת יד, ללא בתי-תמחוי ובלא לבקש נדבות. אפילו בתחום הזה המגזרים החברתיים לא שווים. רק אתמול פורסם שהמדיניות הכלכלית מביאה לכך שמגזר מסוים של האוכלוסייה הולך ומתעשר יותר, לא רק מפני שהם עשירים, אלא עשו ניתוח, ולפי זה האשכנזים הם הכי עשירים, הם מקבלים הכי הרבה הכנסות, לאחר מכן הספרדים, לאחר מכן הערבים והחרדים.

אחמד טיבי (חד"ש-תע"ל):

זה לא היה בכותרת. הכותרת היתה - אשכנזים וספרדים. לא הזכירו ערבים.

עבד-אלמאלכ דהאמשה (רע"ם):

בסדר. אנחנו יודעים שקודם אשכנזים, אחר כך ספרדים ואחרי זה חרדים, ובדרגה רביעית הערבים. כך הוא הסדר החברתי. גם הסדר הכלכלי, מן הסתם. לכן, הכנסות המדינה אינן מתחלקות בצורה שוויונית מינימלית, וזו, כמובן, פגיעה בזכותו של כל אדם באשר הוא. אני חושב שכל בני-האדם לכאורה שווים, וזכותם לקבל הכנסות ולקבל הזדמנות לעבוד צריכה להיות שווה. אלא מה? נקודת המוצא איננה שווה.

אני רוצה לדבר על ההפרה הבוטה הנוספת של זכויות אדם, לא מסיבות חברתיות, בגלל עוני ובגלל פגיעה שיכולה להיות שווה בין כל חלקי האוכלוסייה, אלא הפרת זכויות מכוונת לאוכלוסייה הערבית באשר היא. חברת הכנסת גלאון דיברה על חוק מניעת איחוד משפחות. אני רוצה לדבר על חוקים נוספים, וזה מאוד מדאיג שהדברים האלה הולכים ונעשים ממוסדים.

אדוני היושב-ראש, כאשר האפליה הזאת היא כבר במתכונת של חוק, אני לא יודע מתי יהיה ניתן לבטל את זה ומתי נאזור עוז בנפשנו לצאת נגד חקיקה. כי תמצא אנשים שיגידו: אדוני, זה חוק, זה 120 חברי הכנסת, זו דמוקרטיה. ברגע שהצביעו על זה בכנסת, איפה אתה מדבר על אפליה? קשה לי לשכנע אפילו שהחוק יכול להיות מפלה גם כאשר יש לו רוב. הרי אין עוול גדול יותר מרוב דורסני שיכול למשול ויכול להפלות מיעוט.

היו"ר ראובן ריבלין:

הרוב נותן תוקף חוקי, לא תוקף מוסרי. השאלה היא אם הרוב צדק גם מבחינה מוסרית, מבחינת השיקולים שהניעו אותו. חברת הכנסת גלאון אמרה את זה בצורה יותר חמורה ממה שאתה אומר. היא אחזה את השור בקרניו ודיברה על חוק האזרחות, והיא צודקת, כי זה בחוק האזרחות. השאלה היא אם הנימוקים שהביאו את הכנסת למסקנה שהיא צריכה לתמוך בחוק הם נימוקים מוסריים מבחינת הסך הכול. זה שתוקף חוקי הוא לא תמיד תוקף מוסרי - זה ברור כשמש, השאלה היא למה היינו צריכים להגיע במדינתנו לחוק כזה.  למה? למה אנחנו מתפוצצים במדינה שלנו באוטובוסים - ערבים, יהודים, כל מי שנמצא? למה?

אחמד טיבי (חד"ש-תע"ל):

גזענות תמיד אפשר לפרש - - -

היו"ר ראובן ריבלין:

חבר הכנסת טיבי, יש אנשים שאפילו אם תרצה הם לא יהיו גזענים. הם לא מסוגלים, והם אומרים: אסור לכל הגזעים להתפוצץ באוטובוסים.

אחמד טיבי (חד"ש-תע"ל):

- - -

עבד-אלמאלכ דהאמשה (רע"ם):

אדוני, הלכת רחוק. היו התפוצצויות באוטובוסים, נכון. אבל לא זה מה שהביא לחקיקת החוק הזה.

היו"ר ראובן ריבלין:

זאת השאלה.

עבד-אלמאלכ דהאמשה (רע"ם):

אין תוקף מוסרי כי לא בגלל זה חוקקו את החוק. אומנם זה עלה התאנה, וטענו שכדי שלא לאפשר פעולות ופיגועים ודברים אחרים צריך למנוע. אין פיגועים שנעשו בידי אנשים שקיבלו אזרחות בישראל או קיבלו תושבות קבע.

היו"ר ראובן ריבלין:

אתה לא מעיד.

עבד-אלמאלכ דהאמשה (רע"ם):

אני לא מעיד. אני קורא מהדוח ואני קורא את המחקרים. עכשיו נדמה לי שהשתתק הקול שבעבר טען שמסיבות ביטחוניות צריך למנוע את השוויון האזרחי בין האוכלוסיות. הקול הזה השתתק. העובדות, הסטטיסטיקה והדברים מדברים בעד עצמם. כל הטענה בדבר הצורך למנוע פיגועים, או כאילו מסיבות ביטחוניות בא החוק הזה להפלות, היא טענת סרק, היא חסרת יסוד ואין לה כיסוי עובדתי. הימים אומרים. יש אומרים שימים יגידו, הימים כבר אמרו. הימים כבר הגידו בשנים האחרונות. היו אומנם מקרים, כמו שכל המקרים קורים, אבל אין עוד פיגועים בגלל אנשים שקיבלו תושבות קבע או מפני שהם זכו לאיחוד משפחות. ודאי שאי-שוויון אזרחי לא מפחית את הפיגועים, גם לא משנה את האוכלוסייה הפוגעת. אם טען מי שטען שהחוק הזה בא להגן מפני פיגועים או מפני הידרדרות ביטחונית, הטענות האלה, אדוני היושב-ראש, בכל הכבוד, התגלו עכשיו עובדתית כחסרות שחר וכחסרות יסוד.

אני רוצה להצביע על חוק נוסף, אדוני - וזה הקושי, כאשר ממסדים את זה בחוקים זה כבר נעשה הרבה יותר גרוע והרבה יותר קשה לעקור את האפליה הזאת, גם תחת כסות ביטחונית - חוק שפוגע בזכותו של אדם באשר הוא אדם, אבל באשר הוא נמצא במצוקה בתור אסיר או בתור עצור. אני בא מציבור עורכי-הדין, אני יודע שגם כבוד היושב-ראש מגיע מאותו מגזר, אני לא רוצה להגיד מאותה אוניברסיטה, אבל גם מאותה אוניברסיטה, ולמדנו שזכות היסוד של האדם כאשר הוא במעצר היא קודש. זכותו המקודשת לראות עורך-דין, זכותו המקודשת לא להיות עצור והמשפחה לא יודעת, זכותו המקודשת לראות את אור היום, שיהיה מי שיחליט אם להמשיך לעצור אותו או לא. הקודש הזה, אדוני, איננו קיים עוד. אנחנו, בכנסת הזאת, ברוב קולות, רמסנו אותו ברגל גסה.

אסיר יכול להיות עצור בבית-הסוהר יום אחד, ולאחר מכן חמישה ימים, ורק מנהל בית-הסוהר יוכל להאריך את זה, למנוע פגישה עם עורך-דין. קודם לכן כל אחד יכול למנוע את זה. שוטר קטן יכול למנוע את זה 24 שעות. אחרי זה, ברשות ביטחונית כאילו, מנהל בית-הסוהר יכול למנוע את המפגש חמישה ימים, ואחרי זה, באישור התובע הכללי - אנחנו יודעים מי התובע הכללי, מאיזה מקום הוא בא -  וכאשר בא השוטר או בא הקצין ואומר: אדוני, אני צריך למנוע פגישה עם עורך-דין, זה יקלקל לי את כל החקירה, הוא ישכנע אותו בקלי-קלות, וכך ימים על ימים אדם יכול להיות במאסר בלי שיוכל לראות עורך-דין, בלי שידעו על קיומו, בלי שתינתן לו הזכות להגיב או לענות באופן שוויוני על הטענות או על החשדות שמייחסים לו.

אינני חושב שזה מפאר מדינת חוק כלשהי. אינני חושב שזה צריך להיות מקובל עלינו, שתנוח דעתנו שעם הזמן תהיה קהות חושים כזאת, וניתן לחוקים כאלה להמשיך להיות בתוקף בקרבנו ולהמשיך לקנות חזקה ולהפוך לדבר שגרתי או רגיל.

בזה אני רוצה לסיים, אדוני היושב-ראש – ואני הארכתי בדברי. אני זורק אתגר לאלה שעמדו מאחורי החוקים האלה, לשירות הביטחון. תבדקו את העובדות, אם הכסות הביטחונית שטענתם לה עובדתית מוכח שהיא אינה קיימת, ואם הזכות המוסרית שאדוני טוען לה כבר לא מכסה את המקרים האלה ולא מכסה את החוקים האלה, כפי שיזמתם וכפיתם עלינו את החוקים האלה, על בית-המחוקקים, הואילו נא ליזום את ביטולם. החוקים האלה התחילו בהוראת שעה, אחר כך בהארכה של הוראת שעה ולאחר מכן הפכו בחלקם לחוקים רגילים, כמו כל חוק אחר. לא יכול להיות שנברח - - -

היו"ר ראובן ריבלין:

חבר הכנסת דהאמשה, אני חוזר עכשיו מאוסטרליה. באוסטרליה ביקשו לראות את החוק שלנו, את החוק האנגלי, כדי להגן על עצמם מפני טרור. לעת עתה אזרחים אוסטרלים רק נהרגו במקומות אחרים, באיים הצפוניים לאוסטרליה. היום מדינות העולם הדמוקרטיות הנאורות ביותר מחפשות דרך להילחם בטרור.

עבד-אלמאלכ דהאמשה (רע"ם):

אדוני, להילחם בטרור זה דבר אחד, ולחוקק חוקים של אפליה לשמה, ללא כסות מוסרית, ללא מלחמה בטרור, זה דבר אחר.

היו"ר ראובן ריבלין:

אסור להשתמש בהם לאפליה.

עבד-אלמאלכ דהאמשה (רע"ם):

ודאי, אני מדבר על החוקים שהפכו חוקים מפלים, בכסות ביטחונית ובחוסר תוקף מוסרי. אינני רוצה שנהיה מורי דרך בחוקים האלה לא לאוסטרליה ולא לשום מקום אחר.

היו"ר ראובן ריבלין:

תודה רבה לחבר הכנסת דהאמשה. יעלה חבר הכנסת אחמד טיבי, ואחריו – חבר הכנסת ג'מאל זחאלקה, ואז נסיים את הדיון. שרת המשפטים ביקשה לסיים את הדיון, ואחר כך יהיו הצעות החלטה, שהכנסת תוכל, אני מקווה, להתאחד סביבן.

אחמד טיבי (חד"ש-תע"ל):

אדוני היושב-ראש, אני לא מופתע מהנוכחות הדלה כאן במליאה. חבר הכנסת מרגי, אני מודה לך  על שאתה נמצא כאן בדיון, אבל ציפיתי שבנושא שאמור להיות נושא אוניברסלי הנוכחות תהיה קצת יותר גדולה, לפחות אלה שאין להם סיכוי לחזור לכנסת הבאה - יש אנשים שבטוח שהם לא חוזרים לכנסת הבאה, ואין להם מה לעשות, אנשים שלא מתמודדים, למשל, לפחות היו יכולים לקשט את המליאה בנוכחותם דווקא בישיבה החשובה הזאת.

האמת, אדוני היושב-ראש, רבים יעידו שהכנסת הזאת היתה אנטיתזה של זכויות אדם ואזרח. מאז תחילת הקדנציה הזאת מדובר, חברת הכנסת גלאון, באחת הכנסות הימניות, הנוקשות, התוקפניות, הרדיקליות ביותר שהיו במדינת ישראל. בכנסת הזאת העבירו חוקים בעלי מוטיב אנטי-ערבי בקלות מקוממת – חוק האזרחות כבר אמרנו, החוק שמונע מעצורים ומנפגעים פלסטינים לפנות לערכאות וכדומה.

בכנסת הזאת היה אפשר להעביר, אדוני היושב-ראש, כל חוק, היה אפשר להביא את ההסבר הביטחוני כתירוץ לכל דבר. היה אפשר להעביר, אדוני, בכנסת הזאת חוק שהשמש זורחת במערב מסיבות ביטחוניות, כי אנחנו נמצאים בתקופה של עימות, במצב לוחמתי, מלחמתי.

היו"ר ראובן ריבלין:

זה היה נכון או לא?

אחמד טיבי (חד"ש-תע"ל):

אם הכנסת היתה מחוקקת, זה היה חוק, אדוני היושב-ראש. יש חוקים כאלה.

היו"ר ראובן ריבלין:

הכנסת היתה טיפשה אם היא היתה אומרת שהשמש זורחת במערב, כי היא זורחת במזרח. לעומת זאת, אם הכנסת תאמר שיש סכנה לקיבוץ בישראל מטרור, היא לא תטעה. יכול להיות שהכוונות שלה טהורות, יכול להיות שלא, אבל היא לא תטעה, כי יש טרור, מה לעשות.

אחמד טיבי (חד"ש-תע"ל):

קודמי וגם אתה דיברתם על חוק האזרחות, אדוני היושב-ראש. הגיע לוועדת הפנים, בכבודו ובעצמו, אבי דיכטר, ראש השב"כ, הוא הסביר כמה מסוכן הדבר הזה שנשים מהשטחים הכבושים תתחתנה עם ערבים מהמשולש ומהגליל ומהנגב. זה מאוד מסוכן. הוא הראה דיאגרמות. הוא הראה דיאגרמות ואנשים התמוגגו מנחת מהמספרים האלה, זו היתה סטטיסטיקה כל כך ברורה, כמעט 26 מקרים, 26 מקרים, ול-26 יש צאצאים, אז זה הופך להיות אולי 126 איש, ועל סמך זה חוקק חוק דרקוני. האמת היא שמי שהעביר אותו כהחלטת ממשלה כאשר היה שר הפנים, זה היה אלי ישי. הוא אמר בישיבת הממשלה, כאשר היא התקבלה, שהחוק הזה מטרתו למנוע זכות שיבה, הוא לא הזכיר שום סיבה ביטחונית.

הגיע לכאן השר גדעון עזרא, השר המקשר, אדוני היושב-ראש, ואמר: האמת שהחוק הזה בא למנוע את זכות השיבה. עלה לכאן השר אברהם פורז, אדם שיש לו אג'נדה אזרחית, היא לפעמים נעצרת כאשר מדובר ביהודים וערבים, היא נעצרה פה על הדוכן הזה. אני ביקשתי ממנו לא לעלות על הדוכן הזה, אמרתי לו שזה מביש שהוא מציג, שייתן לשר המקשר, גדעון עזרא, מאוד מתאים לו, להציג את החוק הזה. הוא אמר שהחוק הזה הוא חוק מביש, הוא אמר פה מעל הדוכן, אבל גורמי הביטחון אומרים.

והאמת היא, אדוני היושב-ראש, שהיום אף אחד לא יגיד לך שזה מסיבות ביטחונית. היום יגידו לך שזה מסיבות ביטחוניות? יגידו לך היום שהגדר היא מסיבות ביטחוניות? שרת המשפטים הודיעה שהגדר, שהחומה היא הגבול המזרחי של מדינת ישראל. סימן שהסיבה אינה ביטחונית, היא מדינית.

אני אביא לך דוגמה, אדוני היושב-ראש, על השימוש הזה בהסבר ביטחוני, והמוטיב הזה תופס אצל רוב הציבור בישראל. במדינת רווחה, ואני מקווה שנחזור להיות קצת יותר - - -

היו"ר ראובן ריבלין:

חבר הכנסת טיבי, תעזור לי.

אחמד טיבי (חד"ש-תע"ל):

אתה תאהב לשמוע את זה, אני מכיר אותך.

היו"ר ראובן ריבלין:

אולי תפרט קצת יותר כדי שאני אפסיק להשתגע עם עצמי. חברי, היהודים, לא הערבים, משכנעים אותי שצריך לעזוב את כל יהודה ושומרון כדי שתהיה מדינה יהודית. ואני אומר: מה פירוש? אנחנו לא חיים יחד? אפשר לעזוב את יהודה ושומרון? יהודה ושומרון שם וירושלים פה? כולנו יחד. אתה בא ואומר: איך אתם יכולים להיות גזענים כאלה? מה זה מדינה יהודית? מה פתאום? שם אומרים לנו: אסור לכם להיות, כי זה לא שלכם. אני חושב, למשל, שכולנו צריכים לחיות יחד, אבל מובן שמדינה יהודית זה צו קיום לעם שלנו, אני מתכוון לא לאומה הישראלית, אלא לאומה היהודית, שהמדינה היהודית היא דמוקרטית ויהודית, אבל קודם כול אין לנו ברירה.

זהבה גלאון (מרצ-יחד):

אתה רוצה מדינה דו-לאומית, אדוני היושב-ראש?

היו"ר ראובן ריבלין:

אומר לך אחמד טיבי, מה זה מדינה דו-לאומית. אחמד טיבי אומר שכל אזרח ערבי, שהוא בן-אדם, בדיוק כמו כל אזרח יהודי, אם הוא רוצה להתחתן, הוא יכול להתחתן עם מי שהוא רוצה. את רוצה מדינה דו-לאומית, מה את אומרת לאחמד טיבי? יש לנו בעיה, אתה מבין, אחמד. אני מבין אותך, תאמין לי, בלי בעיות. אני לא מבין את עצמי, אולי תסביר לי את עצמי.

זהבה גלאון (מרצ-יחד):

תסביר ליושב-ראש.

אחמד טיבי (חד"ש-תע"ל):

אני אהיה פסיכולוג קליני לדקה.

היו"ר ראובן ריבלין:

למה לא? בתור גינקולוג אתה יכול להסתדר עם הראש שלי, תאמין לי.

אחמד טיבי (חד"ש-תע"ל):

יש פה אנשים ביציע שעבדו אתי במחלקה הפסיכיאטרית. אני אגיד כך, אדוני היושב-ראש, אני אמשיך את המוטיב שבו התחלתי על השימוש - - -

היו"ר ראובן ריבלין:

נתחיל במדינה הדו-לאומית, שזהבה גלאון מזהירה אותי ממנה.

אחמד טיבי (חד"ש-תע"ל):

אני מאלה שחושבים שהפתרון האופטימלי של הסכסוך הישראלי-פלסטיני הוא הפתרון של שתי מדינות. כלומר, סיום הכיבוש. אני טוען שאם בונים חומה, אם מחוקקים חוקים כאלה ואם ממשיכים בהתנחלויות, מונעים דה-יורה, לא דה-פקטו, אפשרות של קיום מדינה פלסטינית לצד מדינת ישראל, ואז נוצרת המדינה שזהבה גלאון שואלת אותך אם אתה רוצה בה, מדינה דו-לאומית. האמת היא שהמציאות היא דו-לאומית. המציאות בארץ הזאת היא מציאות דו-לאומית.

היו"ר ראובן ריבלין:

האם אתה רוצה שניפרד? אני מוכן להיפרד מכולם, לא ממך.

אחמד טיבי (חד"ש-תע"ל):

אני רוצה הפרדה מדינית. כלומר, מדינה פלסטינית לצד מדינת ישראל על בסיס גבולות 1967. סיום הכיבוש של 1967.

היו"ר ראובן ריבלין:

אלה שיבואו להתחתן פה, איפה הם יבחרו להיות?

אחמד טיבי (חד"ש-תע"ל):

למה יהודי יכול להתחתן עם גרמנייה, עם כל הקונוטציות הנוראיות, ואני, אם אני ארצה היום להתחתן עם אשתי מחדש, החוק ימנע ממני, כי אשתי מטול-כרם? כי מסיבות ביטחוניות, כנראה, ערבים שמתחתנים, אפריורי הם לא אוהבים, זו קונספירציה נגד יהודים. אין אפשרות אחרת. צריך להוכיח שכשאתה רוצה להתחתן עם בחירת לבך מטול-כרם, אין המטרה לפוצץ מסעדה בנתניה. ולאחר מכן יתחיל תהליך מדורג, קוראים לזה, זה טופס איקסים – אגב, זה היה לפני החוק, זה היה שבעה מדורי גיהינום. אתה מתחתן, אתה מבקש לאשתך מטול-כרם, למשל, סטטוס, תושב ארעי. אז נותנים לך טופס איקסים, אתה צריך להוכיח שהתחתנת. אתה מביא טופס מהקאדי, מבית-המשפט שהתחתנת בו. הם לא מסתפקים בזה, אחר כך אתה צריך להביא תמונות מהנישואים. אנשים לא הביאו תמונה עם שמלת כלולות, ביקשו להביא תמונה עם שמלת כלולות.

היו"ר ראובן ריבלין:

כל מה שהיה צריך משרד הפנים לעשות, אם רוצים חוק כזה, הוא שכל יהודי שמביא אזרחית זרה, יחולו עליו אותם דברים.

אחמד טיבי (חד"ש-תע"ל):

טוב אמרת, ואז יהודים לא יוכלו לגור במדינה הזאת. לפי הכללים האלה, יהודים יכולים להמתין בירושלים ובתל-אביב בפקק של שעה וחצי. תראה איך פלסטינים וערבים מחכים במחסומים. כאשר בא נשיא מדינה לירושלים, חצי שעה פקק - כל הישראלים מתחילים לקטר.

היו"ר ראובן ריבלין:

אני מבין את כל הנימוקים שלך, לפחות את הגיונם.

אחמד טיבי (חד"ש-תע"ל):

אגב, אני חושב שיש ניגוד לוגי בין שני הערכים - בין להיות דמוקרטי, שאחד הבסיסים של זה הוא שוויון, לבין להיות אתני, כאשר אתה מגדיר את המדינה כמדינה יהודית. אתה לא יכול להיות שוויוני כאשר אתה, רובי ריבלין, עדיף עלי רק בשל העובדה שאתה יהודי. אני מסכים שתהיה עדיף עלי אם אתה יותר מוכשר. אבל אם שנינו אזרחים ואני יותר מוכשר ממך, אני עדיף עליך.

היו"ר ראובן ריבלין:

ברגע ששנינו אזרחים, אף אחד לא עדיף על האחר, אבל יש לי עדיפות לאומית כלאום, משום שהמדינה הזאת היא מדינה יהודית.

אחמד טיבי (חד"ש-תע"ל):

אדוני היושב-ראש, נראה לך שאני מסוג האנשים, או חברי, שיסכימו עם התזה הזאת? בחיים לא אסכים שתהיה עדיף עלי רק כיוון שאתה יהודי.

היו"ר ראובן ריבלין:

ואתה חושב שהייתי מסכים אם זה היה הפוך? פה יש דילמה ששנינו מבינים אותה. תסביר לי למה זהבה גלאון אומרת: מה, אתה רוצה לחיות במדינה דו-לאומית? נגיד שאום-אל-פחם, חלילה, תעבור למדינת פלסטין, חלילה. זה ישנה את מקומה של אום-אל-פחם? היא תהיה באותו מקום.

זהבה גלאון (מרצ-יחד):

לעזור לכם?

היו"ר ראובן ריבלין:

רק תשחרר אותי מההתלבטות של אתי לבני ושל זהבה. הם אומרים לי: הם שם ואנחנו כאן. אתה שם?

אחמד טיבי (חד"ש-תע"ל):

זה אהוד ברק אמר, לא זהבה גלאון. יש הבדל בין התזה של זהבה גלאון, שמדברת על זכויות של עם, לבין הגישה הפטרנליסטית שאתה מכוון אליה. לא זאת התזה של זהבה גלאון.

אדוני היושב-ראש, אמשיך בשימוש הזה, בתירוץ הזה, כי תמיד בתקופת עימות, איך חברה הופכת לגזענית? יש עימות, יש מצוקות, מצוקה של הרוב, אגב. גם בזמן עימות, כאשר יש פיגועים במסעדות, זו תקופה קשה בשביל הרוב. אחד המנגנונים הלקויים הפתולוגיים של הגנה עצמית הוא שנאה, גזענות, הדרה, דחיקה של המיעוט, גם קונסנזוס, גם שוליים אפילו. הערבים הודחקו אל מחוץ ללגיטימיות, ולכן בכל פעם שמישהו מביא תירוץ ביטחוני, זה מתקבל, כי תמיד ערבי הוא חפץ חשוד, עד שיוכח אחרת.

אמרתי משהו בקשר לחוק האזרחות, אמרתי משהו בקשר לחומה. אתן לך דוגמה מחיי היום-יום. המוסד לביטוח לאומי הוא דבר חשוב. הוא נותן סעד בעיקר לאנשים נזקקים, וגם נותן נופך של מדינת רווחה. בטייבה, עיר הולדתי, היתה נקודת שירות של הביטוח הלאומי. 30,000 איש, וקלנסואה ליד, משהו כמו 50,000 איש זכו לשירות של נקודת השירות – לא לשכה, פחות.

קצת לפני תקופת האינתיפאדה נקודת השירות נסגרה מסיבות ביטחוניות, כך ענה לי השר כאן על הדוכן. אתמול נפגשתי עם סגן השר רביץ, אז ענה לי אורלב, ונאמר לי שהלשכה נסגרה מסיבות ביטחוניות. לאן שולחים את תושבי טייבה וקלנסואה לקבל שירות? - לנתניה. 150 איש נוסעים לנתניה כל יום לקבל שירות. איפה נמצאת הלשכה של הביטוח הלאומי בנתניה? ליד הקניון, קיר ליד קיר. אתמול שמע את זה הרב רביץ, והוא הסתכל על הפקידים שלו כאילו התקרה נפלה. מה יש לכם להגיד על הטיעונים של חבר הכנסת טיבי? נשמע לי הגיוני, הוא אמר. אמרו לו: כן, זה נסגר מסיבות ביטחוניות, היום זה סיבות תקציביות.

היו"ר ראובן ריבלין:

אני מוכרח להתנגד למה שאתה אומר. כאשר הולך אזרח ישראלי לקניון בנתניה, יהיה יהודי, יהיה ערבי, אסור שייפגע מטרור.

אחמד טיבי (חד"ש-תע"ל):

באמת. מישהו אמר שמותר? איפה יש סיכוי שייפגע – בטייבה או בקניון בנתניה? בקניון בנתניה. לכן מסיבות ביטחוניות צריך להחזיר את הלשכה של הביטוח הלאומי מנתניה לטייבה; מסיבות ביטחוניות. לראשונה אני רוצה להשתמש בתירוץ הזה, בטיעון. אנא החזירו את הלשכה של הביטוח הלאומי מנתניה לטייבה מסיבות ביטחוניות. נראה לך סביר? זה נורא ואיום.

היו"ר ראובן ריבלין:

אני מתנצל.

אחמד טיבי (חד"ש-תע"ל):

ומי נוסע לנתניה ללשכה לביטוח לאומי? זקנים, נשים, אלמנות.

אגב, כאשר הדבר הזה עובר כחוט השני בחברה הישראלית, וזה לא מזיז לאנשים, לזה קוראים גזענות. זה לא מזיז. אגב, יש הסבר טוב לגזענות; בחופים של אוסטרליה, אתמול, כאשר לבנים תקפו לבנונים, ללבנים היה הסבר סביר: אלה החופים שלנו, אבות-אבותינו הקימו את החופים האלה כדי שאנחנו נתרחץ בהם, והאנשים האלה הפריעו לנו. אז הם עטו על כל ערבי בחוף, שברו לו את המכונית, שרפו אותה, הכו גם שוטרים. הזכרת את הדוגמה של אוסטרליה, שהיית שם. אתמול היו תופעות גזעניות נוראות, עד כדי כך שראש ממשלת אוסטרליה יצא במיוחד כדי לגנות את התופעה הגזענית הזאת, והוא אמר: אין לתקוף אדם רק בשל העובדה שהוא שייך ללאום אחר.

אתה אמרת את זה יותר מפעם אחת. ראש הממשלה נאלץ לומר את זה, ואמר דברים אמיצים, רק לאחר שחייל ביצע טבח בשפרעם. הנורמה צריכה להיות מאבק בגזענות במשך כל ימות השנה, וכאשר יש טבח, זה אמור להיות חריג. נכון, הטבח הזה היה חריג, אבל התופעות הגזעניות הן תופעות יומיומיות. זה דבר שאי-אפשר לסבול אותו.

דמוקרטיה היא לא רק זכותו של הרוב לשלוט, למשול ולדכא, היא בעיקר זכותו של המיעוט להיות שונה, אבל שווה. תודה.

היו"ר ראובן ריבלין:

תודה. אחרון הדוברים, חבר הכנסת ג'מאל זחאלקה - בבקשה, אדוני. לאחר מכן נמשיך בסדר-היום לסיכום הדיון. עצם הדיון הוא הסיכום, אבל סיכום הדיון הוא לאחר ששרת המשפטים תאמר את דברה. בבקשה.

ג'מאל זחאלקה (בל"ד):

אדוני היושב-ראש, לרגל יום זכויות האדם הבין-לאומי, כשמו כן הוא, אני רוצה להביע סולידריות עם כל קורבנות הפרת זכויות האדם באשר הם בכל מקום בעולם - נשים מוכות בהודו, גברים סובלים בג'מייקה, פלסטינים במחסומים, אזרחים ערבים בכפרים לא מוכרים, ילדים ששמענו היום שלא אוכלים ארוחה חמה כי אין להורים שלהם כסף. אתה שמעת בוודאי על זה היום. יש ילדים שאוכלים, ויש ילדים שלא אוכלים במדינת ישראל. זה יום שבו אנחנו צריכים להביע את שאיפתנו שהקיום האנושי במאה ה-21 יתבסס על מסד של זכויות אדם; בכל מקום, בכל אזור. זכויות אדם מטבען צריכות להיות אוניברסליות. זו השאיפה הראשונה שלנו והתקווה גדולה שלנו, ומשימה גדולה בפנינו להפוך את זכויות האזרח בכל מדינה ומדינה, ובמדינת ישראל במיוחד, למבוססות על הערכים האוניברסליים של זכויות אדם.

הפער בין זכויות אדם לבין זכויות אזרח בחוק ואחר כך בפועל הוא עצום, בלתי ניתן לגישור. מספיק לקרוא את מגילת זכויות האדם, את ההצהרות הבין-לאומיות באשר לזכויות מיעוטים, לזכויות ילדים, לזכויות נשים, ולראות עד כמה עגום מצבנו במזרח התיכון ועד כמה עגום מצבם של האזרחים בישראל, ובמיוחד אם אתה לא משתייך ללאום הנכון, או אם אין לך צבע העור הנכון, או אם יש לך  האמונה הלא-נכונה בעיני המרכז השולט במדינה.

זכויות אדם, אדוני היושב-ראש, נתונות לסכנות רבות. אני אמנה שלוש מהן. הראשונה, סכנת הפורמליזם, ששמה מחסום בשערי מדינה בפני הערכים האוניברסליים וההצהרות האוניברסליות של זכויות אדם על-ידי חקיקה שמסננת את זכויות האדם האוניברסליות. שעושה סלקטיביות בבחירה. אדוני היושב-ראש, כמה הצהרות בין-לאומיות באשר לזכויות האדם הכנסת הזאת מסרבת לאשרר? כמה הצהרות בין-לאומיות באשר לזכויות האדם מסרבים לאשר בכנסת הזאת? כמה פעמים הכנסת דחתה ברוב עצום, אוטומטי, העתק מדויק של הצהרות בין-לאומיות באשר לזכויות אדם, כמו זכויות מיעוטים וזכויות תרבותיות?

הפורמליזם עושה את הסינון הראשון הזה ומונע מאזרחים את ההגנה על זכויותיהם, אומר להם: הנה, מה שקיים בעולם, מקובל ככלל אנושי – הוא לא לכם, לא לכם. כי אתם אזרחים במדינת ישראל. כאזרחים במדינת ישראל לא מגיעות לכם זכויות האדם האלה והאלה והאלה והאלה. וכשבאים אליהם, כשאנחנו צועקים שזה לא צודק, אומרים לי: זה חוקי. זה לא מוסרי אבל זה חוקי.

אנחנו הולכים על-פי החוק, אבל אנחנו לא מכבדים חוק לא מוסרי ולא צודק. אנחנו מגנים כל חוק לא מוסרי ולא צודק. כשבשנת 1981 הפקיעו 70,000 דונם בתל-מלחתה, בחוק מיוחד של הכנסת, שחוקק להפקעת קרקעות בנגב - זה חוק חוקי, התקבל ברוב של 70 חברי הכנסת, אבל זה לא צודק. האי-צדק זועק לשמים.

דיברו לפני על חוק האזרחות, אני לא רוצה להרחיב. אבל זו תעודת עניות. איפה חוק האזרחות ואיפה זכויות האדם? זו מגילה של הפרת זכויות אדם. כל סעיף בו הוא הפרת זכויות אדם אחת לאחת. סכנת הפורמליזם, אדוני היושב-ראש  - אסור. אנחנו רוצים שאנשים יראו את זכויותיהם. הרפרנס שלהם זה זכויות אדם, ולא תעודות העניות שיוצאות מהכנסת הזאת, שהן הפרות בוטות של זכויות אדם.

אחר כך באה סכנת האידיאולוגיה, אדוני היושב-ראש, ובשם האידיאולוגיה הלאומנית או הדתית באים אלינו ומסבירים מדוע צריך להיות ככה. כי האידיאולוגיה אומרת ככה, כי הדת אומרת ככה, כי האתוס הלאומי אומר ככה, ובשם זה באים להפר את זכויות האדם.

צבי הנדל (האיחוד הלאומי - ישראל ביתנו):

מי זה? השהידים?

ג'מאל זחאלקה (בל"ד):

תקשיב לי, אולי תלמד משהו, תלמד הרבה. ודווקא אליך הדברים מכוונים, ואל תענה לי. תקשיב טוב למה שאני הולך להגיד.

אדוני היושב-ראש, בלי שאואשם ברליגיוזיות אני רוצה להגיד שהרפרנס, המקור של זכויות האדם המודרניות, שנוסחו בצורה מודרנית, הוא המונותיאיזם. המונותיאיזם הוא שעשה את השוויון בין בני-האדם. הצהרת השוויון הראשונה בהיסטוריה האנושית היתה - בצלמו ובדמותו. לא היתה לפניה שום הצהרה כלל-אנושית כזאת, של אדם באשר הוא, לא יהודי, ערבי או אנגלי, אדם באשר הוא, הוא בצלמו ובדמותו. זה המקור הראשי, העיקרי, שאינו ניתן להסרה, שאי-אפשר להביא משהו שנוגע לזכויות האדם במקומו.

היו"ר ראובן ריבלין:

חבר הכנסת הנדל שאל אותך שאלה ואתה כעסת עליו, וגם חברת הכנסת גלאון. יש אנשים שמאמינים שאסור לי להיות פה רק כיוון שאני יהודי. או יותר מזה, עוד יותר גרוע, רק כיוון שאני לא מוסלמי. אני חלילה לא מדבר על - - - יש תנועות פונדמנטליסטיות שנלחמות במדינת ישראל כמדינת ישראל בכלל וכיהודים בפרט.

ג'מאל זחאלקה (בל"ד):

אדוני, עם כל הכבוד להערה שלך, היא שמה מחסום באוטוסטרדה שבה אני דוהר. אני דוהר באוטוסטרדה שמחזירה לדת.

זהבה גלאון (מרצ-יחד):

למה הוא צריך כל הזמן להצהיר נאמנות? הוא כל הזמן צריך להצהיר נאמנות? מי שם את חבר הכנסת הנדל? כל פעם הוא צריך להצהיר אמון בפני חבר הכנסת הנדל.

היו"ר ראובן ריבלין:

לכן אני שואל אותך. אני מסכים אתך במאה אחוז. חבר הכנסת הנדל שאל על שהידים. האם אנחנו צריכים להתגונן? השהידים מתגוננים באמצעים לא דמוקרטיים.

ג'מאל זחאלקה (בל"ד):

אדוני היושב-ראש, לא רק ההצהרה של המונותיאיזם - בצלמו ובדמותו - - -

זהבה גלאון (מרצ-יחד):

למה כל הזמן צריך להתנצל בפניו? נשבר ממנו כבר.

היו"ר ראובן ריבלין:

זה עניין אחר.

זהבה גלאון (מרצ-יחד):

לא, כשבן-אדם עומד ומדבר בשם המחויבות לזכויות אדם. בהגדרה זה אומר מה הוא חושב.

ג'מאל זחאלקה (בל"ד):

אני מצטט מספר בראשית.

היו"ר ראובן ריבלין:

חברת הכנסת זהבה גלאון. אני מבין את חבר הכנסת זחאלקה. אין לי כלפיו תחושות אדנות. אני מדבר אליו כחבר כנסת אל חבר כנסת. יש לנו בעיה במדינה הזאת. אז יש בעיה אחת שהוא נוגע בה. אנחנו צריכים להתמודד אתה ולהכריע. עם זה, יש לנו גם בעיה נוספת. כאשר הוא מדבר על האדם בצלמו, צריך להבין שנלחמים בנו, לא כיוון שאנחנו בני-אדם, אלא כיוון שאנחנו יהודים. זאת עובדה. אני לא אומר את זה כאיזו פראזה. נלחמים בנו ואז צריך גם להתגונן.

זהבה גלאון (מרצ-יחד):

אתה מחזיר אותנו ל-square one.

עבד-אלמאלכ דהאמשה (רע"ם):

אולי גם היהודים האלה עשו משהו פה?

ג'מאל זחאלקה (בל"ד):

אדוני היושב-ראש, אני רוצה להמשיך, ברשותך.

היו"ר ראובן ריבלין:

חבר הכנסת דהאמשה, אתה יודע - - - יש כאלה שמפרשים את הקוראן הקדוש, ודאי לרבים, למיליארד אנשים בעולם, בצורה שהיא מעוותת ומעוותת בצורה נוראית. למשל, שיש כופרים ואסור להם להיות כאן.

עבד-אלמאלכ דהאמשה (רע"ם):

אלה שהגנו על הקוראן, לא היתה אצלם שואה ולא היה אצלם נאציזם והם הגנו על היהודים.

היו"ר ראובן ריבלין:

מאה אחוז. שם לא היתה לנו ריבונות, אז היינו בהחלט מקובלים. כאשר היהודים לא היו בריבונות, לא היתה להם שום בעיה עם האסלאם.

ג'מאל זחאלקה (בל"ד):

אדוני היושב-ראש, יסוד היסודות של התפיסות המודרניות של זכויות אדם הוא ערך - - -

היו"ר ראובן ריבלין:

אין לי ויכוח אתך.

ג'מאל זחאלקה (בל"ד):

אני רוצה להסיק מסקנות, לא להגיד רק - - - אני יודע שכולם יודעים את הפסוק "בצלמו ובדמותו". זה כאילו לא להגיד כלום. יסוד היסודות של ערך השוויון בין בני-אדם המקובל כיום כמסד של זכויות אדם, בלעדיו אין שום דבר. כלומר, על בסיס השוויון של בני-אדם אתה מבסס את הזכויות שלהם, על בסיס זה שהם שווים. אם בני-אדם לא שווים, אז אין ערך לזכויות אדם.  אז יש זכויות לפלוני או לאלמוני, זה לא זכויות אדם. זכויות אדם זה שבני-אדם שווים. ובני-אדם שווים - המקור היחיד שאני יכול לחזור אליו בהיסטוריה האנושית, הראשון והעיקרי הוא המונותיאיזם. יש אלוהים אחד לבני-האדם, לא כל אחד והאל שלו. מכאן זה צמח, וזאת ההשראה לזכויות האדם המודרניות.

גם היום, כשאנחנו מנסחים את זכויות האדם המודרני, לא ממציאים את הגלגל. אנחנו לוקחים את עשרת הדיברות, אדוני היושב-ראש. אני רוצה שחברי הכנסת בימין ישמעו את המלים "לא תרצח" ותהיה להם עמדה מוסרית בנושא הזה. וכאשר נהרגים ילדים פלסטינים, הם לא ישתקו או יקרצו בעין, ואחר כך יגידו שהם דתיים. הם מדברים בשם הדת. מי שלא מגנה רצח ילדים פלסטינים, עובר על "לא תרצח" בכך שהוא לא אומר "לא תרצח".

בכל הדתות, אדוני היושב-ראש, יש הכרה בערך השוויון בין בני-אדם. בכל הדתות המונותיאיסטיות יש הכרה בערך החיים של אדם באשר הוא אדם. הקשר בין תופעות שאנחנו רואים היום בכל הדתות, של פונדמנטליזם דתי, של קיצוניות, של רצחנות בשם הדם, הוא כמו הקשר בין האינקוויזיציה לישו. איזה קשר יש? מי שרוצה להפר את זכויות האדם או להרגיש עליונות ימצא תירוצים בדת, בלאומיות, ימצא הרבה תירוצים.

אנחנו לא נגד לאומיות ולא נגד דת, אנחנו רוצים שהכול ייכלל תחת המטרייה של זכויות אדם, ויש מקורות בלתי נדלים בהיסטוריה האנושית. אי-אפשר לזלזל במה שהיה, צריך לדלות משם כדי שאנשים יבינו שזה לא נוחת עליהם מז'נבה, שזה לא בא להם מווינה או מכינוס האו"ם בניו-יורק, אלא יש יסוד לזה במסורת שלהם, יש יסוד לזה בדת שלהם. צריך לעשות את החיבור הזה כדי להפוך את זכויות האדם לא למשהו של מותרות או של עסקנים לזכויות אדם, אלא לעניין של כל אדם ואדם, כל אזרח ואזרח; לעניין פופולרי עממי ולא עניין של אליטות. אסור שזה יישאר עניין של אליטות.

אדוני היושב-ראש, אני רוצה לומר כמה מלים על הסכנה השלישית, סכנת הצדקנות. תמיד, אבל תמיד, כל רוע, כל רשעות – מי שעושה אותה, יש לו צידוקים לזה. הוא ימצא אמתלות, הוא ימצא דרכים להסביר מדוע הוא נאלץ לעשות את הדבר הזה. כמו שאמרה גולדה מאיר: אנחנו לא נסלח להם על זה שהם אילצו את הילדים שלנו להרוג בהם. תמיד תמצא את הצדקנות. צריך לדחות בשאט-נפש את כל הצדקנות הזאת.

צריך להילחם בסכנות האורבות לזכויות אדם ולעשות את זכויות האדם למסד לקיום האנושי. צריך לעשות את האיזונים הנכונים בין זכויות אדם, ולא להפוך שום ערך לטוטליטרי, כי כל ערך שאתה הופך לטוטליטרי יהיה בסופו של דבר בומרנג נגד זכויות אדם.

היו"ר ראובן ריבלין:

ובלבד שמדינתנו כמדינה, וכל אזרחיה, יוכלו לחיות בשלום ובבטחה בארצם.

ג'מאל זחאלקה (בל"ד):

במדינת כל אזרחיה, יהודים וערבים כאחד, ללא הבדל דת, גזע ומין. מדינה לכל האזרחים. זו האמונה שלנו, ועל זה צריך להילחם, שהמדינה תהיה של כל אזרחיה ולא רק של חלק מאזרחיה. זו האמונה שלי.

אני רוצה לומר משפט אחרון על הסכנה בטוטליטריות של זכויות אדם. בטורקיה, למשל, אומרים שכולם שווים. כל כך שווים, שהכורדים הם טורקים. אסור להם לתת שמות כורדיים, אסור להם לדבר בשפה הכורדית, אומרים להם: אתם שווים, שוויון מלא בטורקיה. כולם טורקים, לא משנה אם אתה טורקי או כורדי או ערבי. זה, כמובן, לקחת את ערך השוויון ולהפוך אותו לערך טוטליטרי. כל דבר טוב, אדוני היושב-ראש, אפשר להפוך לדבר רע. לפעמים, בשם הגנה על חיים, הורסים חיים של מאות ושל אלפי אנשים. תודה רבה.

היו"ר ראובן ריבלין:

אני מודה מאוד לחבר הכנסת זחאלקה. רבותי חברי הכנסת, באין שר משפטים שיסכם את הדיון, או שנשמע את שרת המשפטים במועד מאוחר, או שנראה בעצם הדברים שדיברנו, כהצעתה של חברת הכנסת זהבה גלאון, סיכום, כי הרי יש חשיבות לעצם ההתייחסות של הכנסת ליום זה. יש לי צער גדול על כך שלא רבים מחברי הכנסת השתתפו בדיון חשוב זה. אני מודה לחברת הכנסת זהבה גלאון על שהובילה את הדיון ועל מעשיה ועבודתה בכל ימות השנה. תודה לכל המשתתפים.


מסמכים שהונחו על שולחן הכנסת

היו"ר ראובן ריבלין:

הודעה לסגן מזכיר הכנסת, בבקשה.

סגן מזכיר הכנסת נאזם בדר:

ברשות יושב-ראש הכנסת, הנני מתכבד להודיעכם, כי הונחו היום על שולחן הכנסת –

לקריאה שנייה ולקריאה שלישית: הצעת חוק עבודת נשים (תיקון מס' 31), התשס"ו-2005, שהחזירה ועדת העבודה, הרווחה והבריאות; הצעת חוק הרשות לפיתוח ולקידום התרבות, התיירות וקשרי החוץ של ירושלים, התשס"ו-2005, שהחזירה ועדת החינוך, התרבות והספורט; הצעת חוק הסדרת העיסוק בייצוג על-ידי יועצי מס (תיקון), התשס"ו-2005, שהחזירה ועדת החוקה, חוק ומשפט. תודה.

היו"ר ראובן ריבלין:

תודה.


הצעת חוק לתיקון פקודת התעבורה (מס' 74), התשס"ו-2005
[מס' כ/79; "דברי הכנסת", מושב שלישי, חוב' ל"א, עמ' 22693;  נספחות.]
(קריאה שנייה וקריאה שלישית)

היו"ר ראובן ריבלין:

הצעת חוק לתיקון פקודת התעבורה (מס' 74), התשס"ו-2005, קריאה שנייה וקריאה שלישית - יציג את הצעת החוק חבר הכנסת אמנון כהן, יושב-ראש ועדת הכלכלה. להצעה זו יש מספר רב של מסתייגים, כולם חברי שינוי. אם הם לא יימצאו פה ואם לא ירצו, הרי יצביעו מייד לאחר הצגת החוק. בבקשה, אדוני.

הייתי רוצה מאוד להשתתף בדיון בהצעת חוק בית יד לבנים, שיציג לקריאה ראשונה חבר הכנסת יעקב מרגי. אם אמצא פה, אשתדל לחזור. אני מודה לכם מאוד.

אמנון כהן (יו"ר ועדת הכלכלה):

אדוני היושב-ראש, כנסת נכבדה, אני מתכבד להציג בפניכם את הצעת החוק לתיקון פקודת התעבורה (מס' 74), התשס"ו-2005, לקריאה השנייה ולקריאה השלישית.

הצעת החוק, שיזם חבר הכנסת משה כחלון, באה ליצור זיקה בין מתן רשיון נהיגה לבין הרשעתו של מבקש הרשיון בעבירה לפי פקודת הסמים המסוכנים, וזאת כחלק מהמאבק בנגע הסמים. ברצוני להודות בהזדמנות זו לחבר הכנסת כחלון על הצעתו החשובה.

האינטרס הציבורי מחייב מאבק נחוש בנגע הסמים. במסגרת מאבק זה יש מקום חשוב לאלמנט ההרתעה, שכן בעבירות סמים ראוי שהאינטרס האישי ייסוג בפני האינטרס הציבורי, נוכח ההשפעות הקשות של השימוש בסמים על גופו ועל נפשו של המשתמש.

מנתונים שהביאה הרשות הלאומית למלחמה בסמים בפני הוועדה עולה, כי פגיעה ביכולת הנהיגה, לרבות אי-מתן רשיון נהיגה, היא הגורם המרתיע ביותר את בני-הנוער, מגיל 12 ועד הגיעם לגיל 30, משימוש בסמים מסוכנים.

בהתאם למצב המשפטי הקיים, רשאים בתי-המשפט ורשות הרישוי לשקול אם ליצור זיקה בין מתן רשיון נהיגה לבין עובדת הרשעתו של מבקש הרשיון בעבירת סמים מסוכנים. עם זאת, סמכויות אלה הן סמכויות שבשיקול דעת, ובתי-המשפט ורשות הרישוי ממעטים להפעילן, אף שכאמור יש בכך כדי ליצור הרתעה אפקטיבית מפני שימוש בסמים מסוכנים, בייחוד בקרב בני נוער.

הצעת החוק באה לתקן את פקודת התעבורה ולקבוע כי רשות הרישוי לא תיתן רשיון נהיגה לאדם שהורשע בפסק-דין סופי שלא ניתן לערער עליו, בעבירה לפי פקודת הסמים המסוכנים, וזאת כל עוד לא חלפה שנה ממועד הרשעתו כאמור.

בעת הכנת הצעת החוק לקריאה הראשונה הביעו המועצה לשלום הילד וכן הסניגוריה הציבורית הארצית את התנגדותן להוראה זו, שכן לדעתן יש בה משום פגיעה בזכויות הילד בשל הטלת עונש חובה, ללא התחשבות בנסיבותיו האישיות של האדם שהורשע בעבירת סמים. הוועדה הביאה בחשבון הערות אלה בעת דיוניה והחליטה על כמה שינויים בנוסח הצעת החוק, על מנת להביא להסדר ראוי. כך הוחלט לקבוע, כי בית-המשפט המוסמך לדון בעבירה האמורה יהיה רשאי, לבקשת אדם שהורשע כאמור, להורות אחרת, בנסיבות מיוחדות שיפרט.

כפי שציינתי בראשית דברי, בתי-המשפט מוסמכים כיום, מכוח הוראות סעיף 37א לפקודת הסמים המסוכנים, למנוע מתן רשיון נהיגה לתקופה של חמש שנים או לתקופה ארוכה יותר, למי שהורשע בעבירת סמים מסוכנים. על מנת להתאים את ההוראות המוצעות למצב המשפטי החל כיום, החליטה הוועדה לקבוע, כי הוראות הסעיף המוצע לא יחולו על אדם שבית-משפט החליט לפסול אותו מלקבל רשיון נהיגה בהתאם להוראות סעיף 37א האמור. בנוסף החליטה הוועדה, כי הצעת החוק לא תחול על מי שמבקש לחדש את רשיון הנהיגה שבידו, אלא רק בשלב הבקשה למתן רשיון לראשונה.

הצעת החוק המונחת בפניכם תרתיע, כך אנו מקווים, את מבקשי רשיון הנהיגה בכלל ואת בני-הנוער בפרט משימוש בסמים מסוכנים ומביצוע עבירות סמים מסוכנים, ובכך תתרום למאבק בנגע הסמים. אני קורא לכם להצביע בעד הצעת החוק בקריאה השנייה ובקריאה השלישית.

היו"ר עבד-אלמאלכ דהאמשה:

תודה רבה ליושב-ראש ועדת הכלכלה, חבר הכנסת אמנון כהן. חברי הכנסת, להצעת החוק יש הסתייגויות.

אתי לבני (שינוי):

אנחנו מורידים את ההסתייגויות. אפשר להצביע.

היו"ר עבד-אלמאלכ דהאמשה:

הודיעתני חברת הכנסת אתי לבני מסיעת שינוי, שכל המסתייגים הם חברי סיעתה, שהם מורידים את ההסתייגות, כי ממילא אין מי שינמק את ההסתייגויות.

לכן נעבור להצבעה בקריאה שנייה על הצעת החוק כולה, כהצעת הוועדה. הצעת חוק לתיקון פקודת התעבורה (מס' 74), התשס"ו-2005 - מי בעד? מי נגד? אפשר להצביע.

הצבעה מס' 8

בעד סעיף 1 – 6
נגד – אין
נמנעים – 1
סעיף 1 נתקבל.

היו"ר עבד-אלמאלכ דהאמשה:

ברוב של שישה תומכים, אפס מתנגדים ונמנע אחד, הצעת החוק אושרה בקריאה שנייה.

אנחנו עוברים להצביע על אותה הצעה בקריאה שלישית, כהצעת הוועדה. אפשר להצביע.

הצבעה מס' 9

בעד החוק – 6
נגד – אין
נמנעים – 1
חוק לתיקון פקודת התעבורה (מס' 74), התשס"ו-2005, נתקבל.


היו"ר עבד-אלמאלכ דהאמשה:

ברוב של שישה תומכים, נמנע אחד ואפס מתנגדים, הצעת החוק אושרה בקריאה שלישית, והיא תהפוך לחלק מחוקי המדינה.


הצעת חוק הגנת הצרכן (תיקון מס' 18), התשס"ו-2005
[מס' כ/93; "דברי הכנסת", חוב' א', עמ' ;  נספחות.]
(קריאה שנייה וקריאה שלישית)


היו"ר עבד-אלמאלכ דהאמשה:

חברי הכנסת, אנחנו עוברים לנושא הבא: הצעת חוק הגנת הצרכן (תיקון מס' 18), התשס"ו-2005, קריאה שנייה וקריאה שלישית. יציג את הצעת החוק יושב-ראש ועדת הכלכלה, חבר הכנסת אמנון כהן. בבקשה, אדוני.

אמנון כהן (יו"ר ועדת הכלכלה):

אדוני היושב-ראש, כנסת נכבדה, אני מתכבד להציג בפניכם את הצעת חוק הגנת הצרכן (תיקון מס' 18),  התשס"ו-2005, לקריאה השנייה ולקריאה השלישית.

הצעת החוק, שיזם חבר הכנסת גלעד ארדן, באה להרחיב את איסור ההטעיה הקבוע בחוק הגנת הצרכן, התשמ"א-1981, כך שיובהר שאיסור זה יחול גם על הטעיה מצד עוסק שנעשתה לאחר מועד ההתקשרות בעסקה ואף בנסיבות הקשורות בסיום העסקה. ברצוני להודות לחבר הכנסת ארדן על יוזמתו החשובה לקידום זכויות הצרכן.

חוק הגנת הצרכן, התשמ"א-1981, אוסר על עוסק להטעות צרכן בכל עניין מהותי בעסקה, וזאת על מנת להגן על הצרכן מפני מעשי מרמה, עושק והטעיה ולהבטיח כי בעת עשיית העסקה יעמוד לרשותו מידע מלא על טיב העסקה ועל פרטיה.

החוק האמור, בהתאם לפרשנות שניתנה לו על-ידי בתי-משפט, מאפשר כיום לצרכן להגיש תביעה או תובענה ייצוגית מכוח החוק בשל הטעיה בשלב הטרום-חוזי בלבד. חברות העוסקות במתן שירותים בטכנולוגיות משתנות, כגון שירותי הטלפון הנייד, שידורי הכבלים והלוויין ושירותי האינטרנט, מנצלות את המצב המשפטי הקיים ומשנות את התנאים הקבועים בחוזים ארוכי הטווח שחתמו עם לקוחותיהם, כך שלעתים החידושים המוכנסים בטכנולוגיות אלה מרוקנים מתוכן את החוזים שעליהם חתם הצרכן בשעתו. במקרה כזה הצרכן נותר חסר אונים, ללא יכולת לעמוד על זכויותיו.

הצעת החוק נועדה להגן על צרכנים אלה, לאפשר להם לתבוע בשל הטעיה ואף להגיש תובענה ייצוגית מכוח חוק הגנת הצרכן בשל הטעיה, גם אם עילת התביעה צמחה לאחר מועד ההתקשרות בעסקה.

שר התעשייה, המסחר והתעסוקה הגיש הסתייגות להצעת החוק, שבה הוא מבקש שלא להטיל סנקציה פלילית בשל הטעיה במהלך תקופת ההתקשרות בעסקה. לשיטתו, אין להפעיל סנקציות פליליות במישור היחסים החוזיים בין עוסק לצרכן. הוועדה סברה, כי נוכח הבעיות הקיימות באכיפת דיני הצרכנות בישראל, יש חשיבות רבה לכך שגם הטעיה לאחר מועד ההתקשרות בעסקה תלווה בסנקציה פלילית, שכן אחרת, מה הועילו חכמים בתקנתם?

יוזם הצעת החוק, חבר הכנסת ארדן, הגיש אף הוא הסתייגות להצעת החוק והוא מבקש כי התיקון יחול גם על תובענות ייצוגיות שהדיון בהן בערכאות טרם הסתיים, וכן לאפשר למי שהגיש תובענה כאמור לתקן את כתב התביעה בתוך 90 ימים מיום תחילתו של החוק המוצע.

אנו סבורים, כי נוסח ההסתייגות קובע למעשה תחולה רטרואקטיבית בנושא מהותי, ולא רק בנושא פרוצדורלי, וניתן לטעון כלפיו כי הוא פוגע בקניינם של העוסקים, שלא היו יכולים להיערך כראוי להגשת תובענות מסוג זה. מסיבה זו התנגדה הוועדה לקבלת ההסתייגות, ואני מציע לדחות גם אותה. מובן שחבר כנסת יכול להביא את ההסתייגות שלו גם למליאה. הוא מביא אותה למליאה ואני מבקש ממנה לדחותה.

התובענה הייצוגית הינה כלי רב-עוצמה, אשר הולך וצובר תאוצה בשנים האחרונות. בימים אלה דנה ועדת החוקה, חוק ומשפט של הכנסת בהצעת חוק שנועדה להסדיר באופן כללי ומקיף את הגשתן של תובענות ייצוגיות בדין הישראלי, אך הדיונים בנושא זה אינם צפויים להסתיים בקרוב. עובדה זו וחשיבותו של מכשיר התובענה הייצוגית לשם הגנה על זכויות הצרכן, הצדיקו את התיקון המוצע בחוק הגנת הצרכן. אני קורא לכם לדחות את כל ההסתייגויות ולהצביע בקריאה השנייה ובקריאה השלישית בעד הצעת החוק בנוסח שאישרה הוועדה. תודה רבה.

היו"ר עבד-אלמאלכ דהאמשה:

תודה רבה לחבר הכנסת אמנון כהן. יש שני מסתייגים לחוק הזה, חבר הכנסת ארדן ושר התעשייה והמסחר.

אמנון כהן (יו"ר ועדת הכלכלה):

אתה רוצה שזה יעבור, חבר הכנסת ארדן, או שיבוא לדיון נוסף? מה שתרצה.

היו"ר עבד-אלמאלכ דהאמשה:

אתה רוצה לנמק? בבקשה, תעלה ותנמק את שתי ההסתייגויות שלך לסעיף 1. בבקשה, חבר הכנסת ארדן.

גלעד ארדן (הליכוד):

אדוני היושב-ראש, כנסת נכבדה, אם היה אפשר לתבוע על הטעיה גם בכנסת - אדוני יושב-ראש ועדת הכלכלה, צר לי שמשרד המשפטים ומשרד התמ"ת עשו גם לך הטעיה בפרשנות שלהם, ואני רוצה להסביר את עמדתי.

מה אומרת הצעת החוק? הצעת החוק לקחה מצב מעוות, שלפיו חברות הענק, חברות סלולר, חברות אינטרנט, כל החברות הגדולות הטעו ורימו צרכנים, לא לפני ששכנעו אותם להתקשר, אלא אחרי שהן לכדו אותם. התקשר האזרח המסכן, ולאחר מכן מה שהבטיחו לו התחילו לאט-לאט לצמצם. החברות, על מה הן בונות? שאזרח שרימו אותו ב-400 שקל לא ילך להגיש תביעה, הוא לא ייקח עורך-דין, הוא לא ילך לבתי-משפט, והחברות עשו מה שהן רוצות.

לכן, הצעת החוק שעזרת רבות לקדם אותה אמרה, שלא רק בשלב הטרום-חוזי אנחנו מאפשרים לצרכנים להתאגד יחדיו לתובענה ייצוגית, לחסוך בשכר טרחת עורך-דין, גם לייעל את ההליכים וגם לייעל את ההליכים בבתי-המשפט, אלא גם בגין הטעיה שהטעו אותם לאחר שהם התקשרו.

מה ביקשתי בהסתייגות שלי, בסך הכול - אמרתי שאותן חברות הטעו בשנים האחרונות את הצרכנים. הצרכנים האלה התאגדו והגישו תביעות. למה נגרום היום למצב שבית-המשפט ירצה לעזור להם ולא יוכל? בתובענה ייצוגית אין מעשה בית-דין, אדוני יושב-ראש ועדת הכלכלה. גם אם אותם אנשים ייזרקו היום מבית-המשפט, הם יכולים לתקן את כתב התביעה ופשוט להתחיל מחדש. הרי ההסתייגות שלי אומרת שזה לא חל על תובענה שכבר התיישנה, אלא זה חל רק על תובענות שמתנהלות עכשיו, בימים אלה. גם בבית-המשפט המחוזי יש מחלוקת, שופט אחד אומר שאפשר גם מכוח החוק היום לפרש ולומר שזה חל לאחר ההתקשרות, ושופטת אחרת אמרה: יש לי בעיה, אני רוצה לעזור, אז שהמחוקק יתקן.

כל מה שאני מבקש הוא לאפשר לאותם אנשים שהתביעות שלהם מתנהלות היום - לתת להם 90 יום לתקן את כתב התביעה, במקום להחזיר אותם אחורה שנה-שנתיים, ועוד הפעם החברות האלה ירוויחו שנה-שנתיים ויענו את אותם אנשים בבתי-הדין.

אין כאן תחולה רטרואקטיבית, ואני מאוד מבקש מהכנסת לתמוך בהסתייגות. תודה רבה.

היו"ר עבד-אלמאלכ דהאמשה:

תודה רבה לחבר הכנסת ארדן. יושב-ראש ועדת הכלכלה מבקש להשיב. אני מבין ששר התעשייה אינו נוכח ולא ינמק את הסתייגותו.

אמנון כהן (יו"ר ועדת הכלכלה):

ראשית, חבר הכנסת ארדן, אני לא רוצה שוועדה, כל ועדה, תיזום חוק והוא יחול רטרואקטיבית.

גלעד ארדן (הליכוד):

אין כאן תחולה רטרואקטיבית - - - גם בבית-המשפט בודקים - - -

אמנון כהן (יו"ר ועדת הכלכלה):

זה משתמע מההסתייגות. אני לא רוצה שיהיה תקדים בבית הזה שלפיו אנחנו מחילים חוקים רטרואקטיבית.

דבר אחר, כל אותם אנשים שעדיין נמצאים בתהליך כזה או אחר בבתי-משפט, ברגע שנכנס החוק הזה לתוקפו יכולים לבקש מבית-המשפט בקשה נוספת או בקשה אחרת או לחזור. הדבר הזה קיים ולכן ההסתייגות שלך מיותרת. מי שרוצה - יש לו הכלים להגיש בקשה מחדש.

גלעד ארדן (הליכוד):

אם היא מיותרת, תתמכו בה. זה רק יעזור לצרכנים - - -

אמנון כהן (יו"ר ועדת הכלכלה):

אין צורך בזה. אם זה יהיה בחוק אנחנו צפויים לבג"צים. אם זה לא יהיה – בית-המשפט ייתן להם.

גלעד ארדן (הליכוד):

- - - לבג"ץ, ואומרת: למה לא נותנים לי להטעות את הלקוחות שלי כמו שרציתי? איזו חברה תעשה דבר כזה.

אמנון כהן (יו"ר ועדת הכלכלה):

בכל מקרה, אני מבקש להסיר את ההסתייגויות.

היו"ר עבד-אלמאלכ דהאמשה:

תודה רבה ליושב-ראש הוועדה.

חברי הכנסת, אנחנו נעבור להצבעה, גם על ההסתייגויות של חבר הכנסת ארדן, אם הוא עומד על כך. ובכן, לשם החוק אין הסתייגויות. נצביע עליו בנפרד.  אני מדבר על הצעת חוק הגנת הצרכן (תיקון מס' 18), התשס"ו-2005. מי בעד שם החוק כהצעת הוועדה? מי נגד? אפשר להצביע.

הצבעה מס' 10

בעד שם החוק – 10
נגד – אין
נמנעים – אין
שם החוק נתקבל.

היו"ר עבד-אלמאלכ דהאמשה:

ברוב של עשרה תומכים, אין מתנגדים ואין נמנעים, שם החוק אושר בקריאה שנייה כהצעת הוועדה.

חבר הכנסת ארדן, אתה מבקש להצביע על שתי ההסתייגויות?

גלעד ארדן (הליכוד):

לא. אני מבקש להצביע רק על ההסתייגות השנייה. אני מסיר את ההסתייגות הראשונה.

היו"ר עבד-אלמאלכ דהאמשה:

חבר הכנסת ארדן מסיר את ההסתייגות הראשונה, שר התעשייה והמסחר אינו נוכח ולא נימק הסתייגותו, ולכן אנחנו נצביע עכשיו על סעיף 1 כהצעת הוועדה. מי בעד אישור סעיף 1 כהצעת הוועדה? מי נגד?

הצבעה מס' 11

בעד סעיף 1 – 8
נגד - 1
נמנעים - 1
סעיף 1 נתקבל.

היו"ר עבד-אלמאלכ דהאמשה:

ברוב של שמונה תומכים, מתנגד אחד ונמנע אחד, סעיף 1 אושר כהצעת הוועדה.

הסתייגותו הנותרת של חבר הכנסת ארדן היא לאחר סעיף 1. אנחנו נצביע עתה על ההסתייגות הזאת. הוא עומד על כך שנצביע עליה. מי בעד ההסתייגות של חבר הכנסת ארדן? מי נגד? אפשר להצביע.

הצבעה מס' 12

בעד ההסתייגות - 5
נגד - 3
נמנעים - 1
ההסתייגות של חבר הכנסת גלעד ארדן אחרי סעיף 1 נתקבלה.

היו"ר עבד-אלמאלכ דהאמשה:

ברוב של חמישה תומכים, שלושה מתנגדים ונמנע אחד, הסתייגותו של חבר הכנסת ארדן אושרה.

אמנון כהן (יו"ר ועדת הכלכלה):

אני אמשוך את החוק.

צבי הנדל (האיחוד הלאומי - ישראל ביתנו):

אני לא מאמין לך. זה חוק טוב - - - זה חוק טוב לצרכנים.

היו"ר עבד-אלמאלכ דהאמשה:

חבר הכנסת אמנון כהן, יושב-ראש ועדת הכלכלה, ההסתייגות התקבלה. האם אתה רוצה שנמשיך בהצבעה או שאתה רוצה למשוך את החוק?

אמנון כהן (יו"ר ועדת הכלכלה):

אם זה יעזור לגלעד ארדן בפריימריס, אני מוכן לתת לו את זה.

היו"ר עבד-אלמאלכ דהאמשה:

ובכן, אני מבין שחבר הכנסת אמנון כהן אינו רוצה למשוך את הצעת החוק.

חברי הכנסת, אנחנו נצביע על הצעת החוק בקריאה שנייה, עם ההסתייגות שהתקבלה. מי בעד? מי נגד? אפשר להצביע.

הצבעה מס' 13

בעד סעיף 1, כהצעת הוועדה ועם ההסתייגות שנתקבלה – 10
נגד - אין
נמנעים - 1
סעיף 1, כהצעת הוועדה ועם ההסתייגות שנתקבלה, נתקבל.

היו"ר עבד-אלמאלכ דהאמשה:

ברוב של עשרה תומכים, אין מתנגדים ונמנע אחד, הצעת החוק התקבלה בקריאה שנייה, לרבות ההסתייגות של חבר הכנסת ארדן.

אנחנו עוברים להצבעה על הצעת החוק בקריאה שלישית, לרבות אותה הסתייגות שהתקבלה בקריאה שנייה. מי בעד? מי נגד? אפשר להצביע.


הצבעה מס' 14

בעד החוק - 10
נגד - אין
נמנעים - 1
חוק הגנת הצרכן (תיקון מס' 18), התשס"ו-2005, נתקבל.

היו"ר עבד-אלמאלכ דהאמשה:

ברוב של עשרה תומכים, אין מתנגדים ונמנע אחד, הצעת חוק הגנת הצרכן (תיקון מס' 18), התשס"ו-2005, לרבות ההסתייגות שהתקבלה, אושרה בקריאה שלישית ותהפוך לחלק מחוקי המדינה.



הצעת חוק שוויון ההזדמנויות בעבודה (תיקון מס' 10) (נציבות שוויון ההזדמנויות בעבודה), התשס"ו-2005
[רשומות (הצעות חוק, חוב' כ/107).]
(קריאה ראשונה)

היו"ר עבד-אלמאלכ דהאמשה:

אנחנו עוברים לנושא הבא - קריאה ראשונה של הצעות חוק. ברשותך, אדוני יושב-ראש הוועדה, אנחנו נסטה קצת מסדר-היום וניתן לחברת הכנסת לבני להציג את הצעת חוק שוויון ההזדמנויות בעבודה (תיקון מס' 10) (נציבות שוויון ההזדמנויות בעבודה), התשס"ו-2005.

אתי לבני (שינוי):

אדוני היושב-ראש, חברי הכנסת, אני שמחה להביא לקריאה ראשונה את הצעת חוק שוויון ההזדמנויות בעבודה (תיקון מס' 10) (נציבות שוויון ההזדמנויות בעבודה).

הצעת חוק זו משמעותה אכיפה, אכיפה של שוויון ההזדמנויות בעבודה. יש לנו חוקים רבים שעוסקים בנושא השוויון בעבודה. יש הרבה מאוד זכויות בחוקים האלה. יש חוק שוויון ההזדמנויות בעבודה, 1988, שקובע איסור הפליה מחמת מין, נטייה מינית, גיל, גזע, דת, לאום וכדומה.

רק עכשיו דיברנו על זכויות אדם. היתה הצעה להקים נציבות זכויות אדם. הקמת הנציבות הזאת היא חלק מהמטרות שמתכוונת להשיג גם נציבות זכויות אדם. כאן תהיה נציבות לשוויון זכויות בעבודה, חלק מאוד משמעותי משוויון זכויות בכלל.

המציאות מוכיחה כי יש קשיים באכיפת חקיקת השוויון בעבודה. הקורבנות של האפליה הזאת בעבודה נמנעים על-פי רוב מלפנות לערכאות המשפטיות על מנת שזכויותיהם ייאכפו. אין להם כוח, אין להם אנרגיות, אין להם כספים, אין להם יכולת, אין להם נגישות.

מטרתה של הצעת החוק הזאת – הקמת הנציבות - היא להגביר את האכיפה של הוראות חקיקת השוויון בעבודה על-ידי הקמת נציבות שוויון ההזדמנויות בעבודה. הנציבות תוקם במשרד התעשייה, המסחר והתעסוקה. הנציבות הזאת תהיה רשות עצמאית בעלת סמכויות משמעותיות המופקדת על אכיפת חקיקת השוויון בעבודה ועל קידום ההכרה בזכויות - הכול כמפורט בהצעת החוק. בראש הנציבות הזאת יעמוד נציב ארצי אשר ימונה על-ידי הממשלה על-פי המלצת שר התמ"ת, והוא ינהל את הנציבות. יהיו שלוש לשכות מחוזיות שבראשן יעמדו נציבים אזוריים. תהיה ועדה מייעצת, ותהיה עצמאות תקציבית לנציבות - תקציבה ייקבע בחוק התקציב בתוכנית נפרדת בסעיף התקציב של המשרד.

לנציבות הזאת תהיינה סמכויות אכיפה מגוונות: לקבל תלונות בשל הפרת הוראה לפי חקיקת השוויון בעבודה; להגיש תביעה אזרחית לשם אכיפת הזכות, בין בשם המתלונן ובין בשם הנציבות. הנציבות תהיה מוסמכת להגיש בקשה לבית-המשפט לתת צו למעביד המורה לו לנקוט פעולות כלליות הנוגעות לכלל עובדיו או לדורשי עבודה או לקבוצה מתוך אלה לשם קיום חובה לפי חקיקת השוויון בעבודה ולשם מניעת הפרת הוראה כאמור. הנציבות תהיה מוסמכת להעביר את התלונה הזאת להליך של גישור במקביל. כמו כן, הנציבות תהיה רשאית לדרוש מגוף מבוקר כל מידע בתחומי פעולתה הדרוש לביצוע תפקידיה, ואפשר יהיה להעביר למעביד בצו דרישה למסירת נתונים בדבר קיום חובה מחובותיו על-פי חקיקת השוויון. כמו כן, הנציבות תעסוק בטיפוח תודעה ציבורית בכל הנוגע לתחומי פעילותה, תעודד תוכניות ופעולות, תערוך מחקרים ותאסוף מידע.

מה אנחנו עושים כאן? רק הבוקר ראינו כותרות גדולות על הדוח של "מרכז אדוה" על חוסר השוויון בשוק העבודה. יש חוסר שוויון בין ספרדים לאשכנזים, בין העשירונים, ובין נשים לגברים. נשים, למשל, משתכרות רק כ-63% משכרו של גבר, לא רק בשל עבודתן החלקית אלא גם כאשר בוחנים שעת עבודה מול שעת עבודה. יש הרבה מאוד אפליות וחוסר שוויון בחוקי העבודה וביישומם.

לכן, כל החקיקה הטובה הזאת שחוקקנו במשך השנים האלה תהפוך להיות אות חיה ולא אות מתה. אותה נציבות תתחיל לאכוף את הדברים האלה. לא יהיו עוד מקרים שנשים בהיריון מפוטרות אפילו ממקומות מכובדים כמו אוניברסיטאות, אלא הנציבות מיוזמתה תיזום תביעות, אכיפה, בירורים וכניסה לגופו של עניין כדי לפתור את הבעיות. יש גם נושאים שמעניינים את חברינו שומרי השבת, למשל, אם יהיה חוסר שוויון בין אנשים בשל אי-רצונם או אי-יכולתם לעבוד במועדים ובשבתות, הנציבות תפעל גם לשוויון בתחום הזה. תהיה גם הגנה על עובדים שחושפים עבירות ופגיעה בטוהר המידות או במינהל התקין. תהיה אכיפה של מינויים בשירות המדינה לגבי כל הנדרש בחקיקה שלנו: ייצוג שווה לנשים, למיעוטים ולנכים, וכן לגבי חוק חיילים משוחררים (החזרה לעבודה). החל מכניסת החוק לתוקפו והקמת הנציבות הזאת, אני מקווה שכל החוקים הטובים האלה ייאכפו ושוק העבודה שלנו יהיה יותר שוויוני.

אני מודה לכל העושים במלאכה, לרבות שדולת הנשים שהביאה את הצעת החוק, פרופסור רות בן-ישראל ואחרים, לכל אנשי הוועדה שעזרו לי, למשרד האוצר, לשר האוצר, לשר התמ"ת, שתמכו בהצעת החוק מתוך הכרה בחשיבות האכיפה של חוקי העבודה. תודה.

יעקב מרגי (ש"ס):

אדוני היושב-ראש, אנחנו מוותרים.

היו"ר עבד-אלמאלכ דהאמשה:

תודה רבה לחברת הכנסת אתי לבני. האם יש באולם מישהו שרוצה להשתתף בדיון?

קריאה:

מוותרים.

היו"ר עבד-אלמאלכ דהאמשה:

אני שומע שגם אלה שנמצאים מוותרים, ולכן לא נקריא את הרשימה ונעבור ישר להצבעה.

הצעת חוק שוויון ההזדמנויות בעבודה (תיקון מס' 10) (נציבות שוויון ההזדמנויות בעבודה), התשס"ו-2005, מאת חברת הכנסת אתי לבני וקבוצת חברי הכנסת, קריאה ראשונה - מי בעד? מי נגד? אפשר להצביע.

הצבעה מס' 15

בעד ההצעה להעביר את הצעת החוק לוועדה - 6
נגד - אין
נמנעים - אין
ההצעה להעביר את הצעת חוק שוויון ההזדמנויות בעבודה (תיקון מס' 10) (נציבות שוויון ההזדמנויות בעבודה), התשס"ו-2005, לוועדת העבודה, הרווחה והבריאות נתקבלה.

היו"ר עבד-אלמאלכ דהאמשה:

ברוב של שישה תומכים, אפס מתנגדים ואפס נמנעים, הצעת חוק שוויון ההזדמנויות בעבודה (תיקון מס' 10) (נציבות שוויון ההזדמנויות בעבודה), התשס"ו-2005, אושרה בקריאה ראשונה, והיא תועבר לוועדת העבודה, הרווחה והבריאות להמשך הכנתה.



הצעת חוק ההגבלים העסקיים (תיקון מס' 9) (מניעת התנהגות שאיננה תחרותית על-ידי קבוצות ריכוז), התשס"ו-2005
[רשומות (הצעות חוק, חוב' כ/106).]
(קריאה ראשונה)


היו"ר עבד-אלמאלכ דהאמשה:

עתה הצעת חוק ההגבלים העסקיים (תיקון מס' 9) (מניעת התנהגות שאיננה תחרותית על-ידי קבוצות ריכוז), התשס"ו-2005, קריאה ראשונה. יציג את הצעת החוק חבר הכנסת אמנון כהן, יושב-ראש ועדת הכלכלה. דרך אגב, הוא גם אחד ממציעי החוק. אדוני, בבקשה.

אמנון כהן (ש"ס):

אדוני היושב-ראש, כנסת נכבדה, חוק ההגבלים העסקיים, כפי שהוא קיים היום, לא מאפשר לממונה להתמודד עם פעולות אנטי-תחרותיות של קבוצות ריכוז, אלא אם כן הוכח כי היה תיאום מפורש. חוק זה מאפשר לממונה על ההגבלים העסקיים לפעול נגד אוליגופולים במקרה של תיאום מחירים משתמע גם בלי שהוכח כי היה תיאום מפורש, ובנוסף לתת הוראות להסרת חסמי כניסה ומעבר.

אני מברך על כך שהממשלה החליטה לתמוך בהצעת חוק חשובה זו, המאפשרת לממונה על ההגבלים העסקיים להגן על האזרחים ולשמור כמה שיותר על שוק תחרותי שתיאום המחירים בו הוא לכיוון שיווי המשקל.

במסגרת הדיון בוועדה לקראת אישור החוק לקריאה ראשונה הרחבנו את ההגבלה גם על תיאום כמויות או תיאום תנאי הספקה. כך נמנע, לדוגמה, מצב שבו כל חברות הסלולר יחליטו בזו אחר זו להרע את תנאי השירות שלהן.

כמו כן, הוועדה התחייבה להתאים את החוק, בהכנה לקריאה שנייה ולקריאה שלישית, להחלטות שיתקבלו במסגרת ועדת-גושן שהוקמה במשרד התמ"ת לבחינת חוק ההגבלים העסקיים.

רק בשבוע האחרון היינו עדים לתיאום מחירים משתמע. דווח בעיתון כי בנק הפועלים הכריז על גבייה של עמלת הקצאת אשראי בסך 2 שקלים מכל החשבונות שאליהם נכנסת משכורת חודשית, ואחריו, באופן מפתיע, גם בנק לאומי ובנקים אחרים הכריזו על גביית עמלה דומה וביטול פטור שהיה קיים עד היום.

לאור ריבוי התנהגויות תיאום במשק הישראלי, עולה חשיבותה ודחיפותה של הצעת חוק זו. לכן אני קורא לחברי הכנסת הנכבדים לתמוך בהצעת החוק אשר לפניכם בקריאה ראשונה.

היו"ר עבד-אלמאלכ דהאמשה:

תודה רבה לחבר הכנסת אמנון כהן, יושב-ראש ועדת הכלכלה ואחד ממציעי החוק.

יעקב מרגי (ש"ס):

מוותרים על זכות הדיבור.

היו"ר עבד-אלמאלכ דהאמשה:

לפני שאנחנו עוברים להתדיינות - אלה שנוכחים מוותרים על זכות הדיבור ואלה שנרשמו ואינם נוכחים אין להם זכות דיבור.

לכן, אנחנו יכולים להצביע בקריאה ראשונה על הצעת החוק ההגבלים העסקיים (תיקון  מס' 9) (מניעת התנהגות שאיננה תחרותית על-ידי קבוצות ריכוז), התשס"ו-2005. מי בעד? מי נגד? אפשר להצביע.

הצבעה מס' 16

בעד ההצעה להעביר את הצעת החוק לוועדה - 5
נגד - אין
נמנעים - אין
ההצעה להעביר את הצעת חוק ההגבלים העסקים (תיקון מס' 9) (מניעת התנהגות שאיננה תחרותית על-ידי קבוצות ריכוז), התשס"ו-2005, לוועדת הכלכלה נתקבלה.

היו"ר עבד-אלמאלכ דהאמשה:

חבר הכנסת רן כהן, ניסית להצביע וזה לא נקלט?

רן כהן (מרצ-יחד):

לא ניסיתי. אין לי מושג מה זה.

היו"ר עבד-אלמאלכ דהאמשה:

מה אדוני מנסה לומר לי?  לא השכלתי להבין מה פשר התנועה. אולי תסביר?

רן כהן (מרצ-יחד):

שאלתי אם הנושא הבא הוא מה שאני - - -

היו"ר עבד-אלמאלכ דהאמשה:

נגיע לנושא הבא, ואדוני ימתין בסבלנות.

ברוב של חמישה תומכים, אפס מתנגדים ואפס נמנעים, הצעת החוק אושרה בקריאה ראשונה, והיא תועבר לוועדת העבודה, הרווחה והבריאות.

אמנון כהן (ש"ס):

לוועדת הכלכלה.

היו"ר עבד-אלמאלכ דהאמשה:

היא תועבר לוועדת הכלכלה להמשך הכנתה.

אדוני, יש פה ניגוד אינטרסים. אתה גם המציע וגם הוועדה. אין פה מי שיתנגד.

אמנון כהן (ש"ס):

מה לעשות?

היו"ר עבד-אלמאלכ דהאמשה:

בסדר. לא אני אתנגד להצעה. היא תועבר לוועדת הכלכלה להמשך הכנתה.


החלטה בדבר תיקון טעות בחוק לתיקון פקודת התעבורה (מס' 72), התשס"ו-2005
[נספחות.]

היו"ר עבד-אלמאלכ דהאמשה:

הנושא הבא: תיקון טעות בחוק. יעלה ויבוא חבר הכנסת אמנון כהן, יושב-ראש ועדת הכלכלה, ויבקש לאשר החלטה בדבר תיקון טעות בחוק לתיקון פקודת התעבורה (מס' 72), התשס"ו-2005. אדוני, בבקשה.

אמנון כהן (יו"ר ועדת הכלכלה):

החוק הקודם - הבית הענייני שלו הוא ועדת הכלכלה.

היו"ר עבד-אלמאלכ דהאמשה:

בסדר. השכלתי להבין.

אמנון כהן (יו"ר ועדת הכלכלה):

אדוני היושב-ראש, כנסת נכבדה, חוק לתיקון פקודת התעבורה (מס' 72), התשס"ו-2005  - להלן: החוק - התקבל בכנסת ביום ה' בכסלו התשס"ו, 6 בדצמבר 2005, וטרם פורסם ברשומות.

בנוסח החוק אשר הובא לכנסת לקריאה שנייה ולקריאה שלישית נפלה טעות הדפסה טכנית, שנבעה ככל הנראה משיבוש בתוכנת המחשב, כך שבסעיף 64ג לפקודת התעבורה המובא בו הודפס סעיף קטן (ג) פעמיים.

בהתאם להוראות סעיף 10א לפקודת סדרי השלטון והמשפט, התש"ח-1948, קבעה ועדת הכלכלה בישיבתה ביום י"ב בכסלו התשס"ו, 13 בדצמבר 2005, כי נפלה טעות טכנית בנוסח שהתקבל, ועתה נדרשת, לתיקון הטעות, החלטה של הכנסת.

לפני שנצביע על תיקון הטעות, אני רוצה לנצל את ההזדמנות ולברך את מנהלת הוועדה לאה ורון, את עידית ואת דקלה ואת היועצת המשפטית של הוועדה אתי בנדלר, ואת המתמחים החשובים שעושים עבודה חשובה, איתי וניר. יישר כוח על העשייה למען עם ישראל. אתם דואגים שהחוקים יצאו טובים ובאמת לטובת עם ישראל, ושלא יעמדו בבג"צים, חס ושלום. יישר כוחכם על הכול. עכשיו צריך רק להצביע.

היו"ר עבד-אלמאלכ דהאמשה:

תודה רבה לחבר הכנסת אמנון כהן, יושב-ראש ועדת הכלכלה.

חברי הכנסת, אנחנו נעבור עכשיו להצבעה על החלטת ועדת הכלכלה, כפי שהציגה חבר הכנסת אמנון כהן. מי בעד אישור ההחלטה? מי נגד? אפשר להצביע.

הצבעה מס' 17

בעד ההחלטה - 6
נגד - אין
נמנעים - אין
ההחלטה בדבר תיקון טעות בחוק לתיקון פקודת התעבורה (מס' 72), התשס"ו-2005, נתקבלה.

היו"ר עבד-אלמאלכ דהאמשה:

ברוב של שישה תומכים, אפס מתנגדים ואפס נמנעים, החלטת ועדת הכלכלה אושרה. תודה רבה.


הצעת חוק עובדים זרים (תיקון מס' 8)(נוהל מעבר עובד ממעסיק למעסיק), התשס"ו-2005
[רשומות (הצעות חוק, חוב' כ/107).]
(קריאה ראשונה)

היו"ר עבד-אלמאלכ דהאמשה:

הנושא הבא הוא הצעת חוק עובדים זרים (תיקון מס' 8) (נוהל מעבר עובד ממעסיק למעסיק), התשס"ו-2005, קריאה ראשונה. ההצעה היא של חבר הכנסת רן כהן. יואיל חבר הכנסת רן כהן להציג את הצעתו.

רן כהן (מרצ-יחד):

אדוני היושב-ראש, חברי הכנסת, אני מתכבד להעלות את הצעת החוק, שאומנם אני יזמתי אבל אני מביא אותה גם בשם הוועדה לעובדים זרים שבה היא התגבשה.

כפי שידוע לכם, במקור, כשמדובר בעובדים זרים, היה כלל של כבילה בין העובד לבין המעסיק. מעסיק זה לא תמיד מעסיק מלשון מעביד או קבלן. מעסיק זה גם אדם נכה או זקן תשוש שזקוק לעובד שצמוד אליו ומטפל בו. בעבר היה הסדר הכבילה הזה קיים, ובעצם העובד היה ממש רכוש המעסיק, גם אם הוא היה קבלן שהיו לו 100 עובדים. העובד היה כבול אליו לחלוטין. למעשה, הסדר הכבילה הזה יצר מצב מעוּות ולא ראוי, וגם המעסיקים וגם העובדים ביקשו לשנותו, כך שהעובד יהיה חופשי לעבור ממקום למקום. אלא מה? לעובד הדבר הזה לא היה ידוע, מכיוון שהוא לא מדבר עברית והוא לא מכיר את השפה שלנו. הוא בא עם שפתו הזרה, ובעצם הוא אדם שחי כאן במידה רבה מאוד כמנותק.

כל מה שהצעת החוק הזאת באה לעשות הוא לתקן את המצב הזה - לחייב את משרד הפנים להודיע לכל עובד בשפתו, שהוא יוכל לדעת מה מותר לו ומה אסור עליו, ליידע אותו בשפתו שמותר לו לעבור ממעסיק למעסיק על-פי הכללים שנקבעו במשרד התעשייה, המסחר התעסוקה. בעצם, אלה הכללים.

זו מהות הצעת החוק, והיא איננה גדולה. היא נעשית בתמיכת הממשלה. אין לה, כמובן, עלות אלא שולית לחלוטין. ללא ספק, היא תביא לייעול בשוק העבודה הזה, ובעיקר למצב הרבה יותר מוסדר, הרבה יותר הומני והרבה יותר ראוי מכפי שהוא כרגע. אף גורם משמעותי - לא המעסיקים, לא הממשלה ולא משרדי הממשלה - לא התנגד לחוק. להיפך, תמכו בו ותומכים בו במידה רבה מאוד בצדק.

הדבר הזה בא להיטיב בעיקר את המצב בתחום הסיעוד, מכיוון ששם נוצר - אם העובד כבול למעסיק שלו, שהוא האדם התשוש או הסיעודי, כי אז האדם הזה לא יכול לקבל עובד אחר, וגם העובד לא יכול לעבור לסעוד אדם אחר, מכיוון שהוא אפילו לא יודע את הזכויות. לכן יזמתי את הצעת החוק הזאת, כדי לשפר את המצב. אני שמח שוועדת השרים לענייני חקיקה, בראשות השרה ציפי לבני, מצאה לנכון לתמוך בהצעת החוק הזאת, שחשוב שנקבל אותה היום, לפני פיזור הכנסת, כי אז אפשר יהיה להחיל עליה דין רציפות בכנסת הבאה.

אני רוצה לציין, שבסוף 2002 נכתב במשרד הפנים נוהל - שנמצא בידי - שנקרא "נוהל מעבר ממעסיק למעסיק", והוא חולק, לדברי משרד הפנים, ללשכות מינהל האוכלוסין ב-15 שפות כדי שיחולק לחברות כוח-אדם ולעובדים הזרים. התברר לנו בוועדה לעובדים זרים - עמדתי בראשה כשנתיים; כיום אני יושב-ראש הוועדה לזכויות הילד וחבר הכנסת דני יתום הוא יושב-ראש הוועדה לעובדים זרים - שהניירות הללו והמידע הזה לא הגיעו לאן שהם היו צריכים להגיע, כלומר לא יידעו את העובדים הללו על הנוהל של מעבר ממעסיק למעסיק. הדבר הזה, כמובן, מחייב תיקון של החוק. לכן החוק הזה בא היום לפניכם, רבותי  חברי הכנסת, בתקווה שתראו אותו בברכה ונקדם את החקיקה בסוגיה הזאת לטובת העובדים, המעסיקים והמשק הישראלי. אדוני, תודה רבה.

היו"ר עבד-אלמאלכ דהאמשה:

תודה רבה לחבר הכנסת רן כהן. חברי הכנסת, האם מישהו מהנוכחים באולם רוצה להשתתף בדיון? אין.

יעקב מרגי (ש"ס):

מוותרים.

היו"ר עבד-אלמאלכ דהאמשה:

אם כך, נוכל לעבור להצבעה בקריאה ראשונה על הצעת חוק עובדים זרים (תיקון מס' 8) (נוהל מעבר עובד ממעסיק למעסיק), התשס"ו-2005. מי בעד? מי נגד? אפשר להצביע.

הצבעה מס' 18

בעד ההצעה להעביר את הצעת החוק לוועדה - 5
נגד - אין
נמנעים - אין
ההצעה להעביר את הצעת חוק עובדים זרים (תיקון מס' 8) (נוהל מעבר עובד ממעסיק למעסיק),
התשס"ו-2005, לוועדת העבודה, הרווחה והבריאות נתקבלה.


היו"ר עבד-אלמאלכ דהאמשה:

ברוב של חמישה תומכים, אפס מתנגדים ואפס נמנעים, הצעת חוק עובדים זרים (תיקון מס' 8), כאמור לעיל, אושרה בקריאה ראשונה, והיא תועבר - -

רן כהן (מרצ-יחד):

לוועדת העובדים הזרים, ואם היא לא תהיה בכנסת הבאה - אז לוועדת העבודה.

היו"ר עבד-אלמאלכ דהאמשה:

- - לוועדת המדע והטכנולוגיה להמשך הכנתה.

רן כהן (מרצ-יחד):

למה?

היו"ר עבד-אלמאלכ דהאמשה:

חבר הכנסת רן כהן, אם לא תהיה בכנסת הבאה ועדת מדע וטכנולוגיה, ועדת הכנסת תקבע איזו ועדה תדון בה.

רן כהן (מרצ-יחד):

זה ילך לוועדת העבודה והרווחה.

נסים זאב (ש"ס):

זו ועדת העבודה, ולא ועדת הטכנולוגיה.

יעקב מרגי (ש"ס):

אלה עובדים זרים.

היו"ר עבד-אלמאלכ דהאמשה:

אם יש הסכמה, ואני רואה שיש הסכמה, נעביר את ההצעה לוועדת העבודה, הרווחה והבריאות להמשך הכנת הצעת החוק. תודה רבה.


מסמכים שהונחו על שולחן הכנסת


היו"ר עבד-אלמאלכ דהאמשה:

בינתיים יש הודעה לסגן מזכיר הכנסת. אדוני, בבקשה.

סגן מזכיר הכנסת נאזם בדר:

ברשות יושב-ראש הישיבה, הנני מתכבד להודיעכם, כי הונחו היום על שולחן הכנסת -

לקריאה שנייה ולקריאה שלישית: הצעת חוק ביטוח בריאות ממלכתי (תיקון מס' 34), התשס"ו-2005, שהחזירה ועדת העבודה, הרווחה והבריאות.

לקריאה ראשונה, מטעם חברי הכנסת: נוסח מתוקן לחוברת הצעות חוק מס' 108 הכוללת את הצעת חוק הספרייה הלאומית, התשס"ו-2005, ואת הצעת החוק לתיקון פקודת רופאי השיניים (מס' 6) (הגבלת פעילות מרפאות של תאגידים), התשס"ו-2005. תודה.

היו"ר עבד-אלמאלכ דהאמשה:

תודה רבה לסגן מזכיר הכנסת.


הצעת חוק לטיפול בנפגעי עבירות מין שהם קטינים או אנשים עם מוגבלות שכלית (הסכמה ומעקב), התשס"ו-2005
[רשומות (הצעות חוק, חוב' כ/107).]
(קריאה ראשונה)

היו"ר עבד-אלמאלכ דהאמשה:

חברי הכנסת, אנחנו עוברים לנושא הבא: הצעת חוק לטיפול בנפגעי עבירות מין שהם קטינים או אנשים עם מוגבלות שכלית (הסכמה ומעקב), התשס"ו-2005, קריאה ראשונה. ההצעה היא של חבר הכנסת רשף חן וקבוצת חברי הכנסת. יציג את הצעת החוק חבר הכנסת רשף חן. בבקשה, אדוני חבר הכנסת רשף חן.

רשף חן (שינוי):

אדוני היושב-ראש, חברי חברי הכנסת, זו הצעת חוק שאני קיבלתי בירושה מחברת הכנסת יהודית נאות זיכרונה לברכה. אני רוצה לנצל את ההזדמנות הזאת כדי לשוב ולומר איזו אשה נפלאה היא היתה ועד כמה היא חסרה לכולנו. הצעת החוק הזאת היא עוד הוכחה לגדולה של חברת הכנסת יהודית נאות.

ההצעה באה להתמודד עם סיטואציה קשה מאוד. היא באה להתמודד עם הסיטואציה שבה קטין או קטינה – אני מעריך שבדרך כלל קטינה – זקוקים לטיפול רפואי בקשר לעבירת מין, בקשר למעשה שכרוך בו אלמנט מיני. הסיטואציה הזאת יוצרת לעתים חשש למצב של ניגוד עניינים בין אותה קטינה או קטין לבין ההורים או האפוטרופוסים. זה יכול לנבוע מאחת משתי סיטואציות, האחת מזוויעה ממש והשנייה סתם מצערת מאוד.

הסיטואציה המזוויעה היא מצב שבו ההורה הוא עובר העבירה, ההורה הוא זה שפגע בקטין פגיעה מינית, והקטין או הקטינה זקוקים עכשיו לטיפול רפואי, והם לא רוצים או יש להם אינטרס ברור ומובהק שקבלת הטיפול הרפואי הזה לא תהיה תלויה בהסכמה של אותו אדם שעבר את העבירה, ולו רק מפני שעובר העבירה ירצה שלא יינתן טיפול ושהעבירה לא תתגלה.

סיטואציה נוספת, מצערת גם היא, היא סיטואציה שבה הקטינה חוששת לשלומה או לדעה שתהיה עליה עם היוודע העובדה שהיא היתה קורבן לתקיפה מינית כזאת או אחרת. למרבה הבושה והצער, גם התופעה הזאת קיימת במקומותינו, והיא אז רוצה להסתיר מהוריה את העובדה שהיא נאנסה או הותקפה או אפילו קיימה יחסי מין אסורים, לא בסיטואציה כל כך קיצונית.

החוק הזה בא להתמודד עם הבעיה הזאת. הוא בא לאפשר, כאשר הקטין או הקטינה רוצים, או כאשר הגורמים המקצועיים האובייקטיביים משתכנעים שהדבר דרוש, זה בדרך כלל שילוב של שני הדברים גם יחד – לאפשר את מתן הטיפול הרפואי ללא צורך בהסכמת ההורים או האפוטרופוסים.

ההצעה נדונה ביסודיות רבה בוועדת העבודה והרווחה, ועל כך תודה ליושב-ראש הוועדה. ואני אשמח ואודה לכם אם תצביעו בעדה ותעבירו אותה בקריאה ראשונה. תודה רבה.

היו"ר עבד-אלמאלכ דהאמשה:

תודה רבה לחבר הכנסת רשף חן. חברי הכנסת, אני רואה שכמנהגנו בערב זה לא יהיו דוברים בקריאה ראשונה של הצעת החוק, ואלה שנוכחים מוותרים.

אנחנו נעבור להצבעה בקריאה ראשונה על הצעת חוק לטיפול בנפגעי עבירות מין שהם קטינים או אנשים עם מוגבלות שכלית (הסכמה ומעקב), התשס"ו-2005. מי בעד? מי נגד? אפשר להצביע.

הצבעה מס' 19

בעד ההצעה להעביר את הצעת החוק לוועדה – 5
נגד – אין
נמנעים - אין
ההצעה להעביר את הצעת חוק לטיפול בנפגעי עבירות מין שהם קטינים או אנשים עם מוגבלות שכלית (הסכמה ומעקב), התשס"ו-2005, לוועדת העבודה, הרווחה והבריאות נתקבלה.

היו"ר עבד-אלמאלכ דהאמשה:

ובכן, ברוב של חמישה תומכים, אפס מתנגדים ואפס נמנעים, הצעת החוק אושרה בקריאה ראשונה, והיא תועבר לוועדת העבודה, הרווחה והבריאות להמשך הכנתה.



הצעת חוק בית יד לבנים, התשס"ו-2005
[רשומות (הצעות חוק, חוב' כ/107).]
(קריאה ראשונה)


היו"ר עבד-אלמאלכ דהאמשה:

חברי הכנסת, הנושא הבא: הצעת חוק בית יד לבנים, התשס"ו-2005, של חבר הכנסת יעקב מרגי וקבוצת חברי הכנסת. יציג את הצעת החוק לקריאה ראשונה חבר הכנסת יעקב מרגי.

יעקב מרגי (ש"ס):

אדוני היושב-ראש, חברי חברי הכנסת, היום אנו מעלים בכנסת את הצעת חוק בית יד לבנים. חוק בית יד לבנים בא להסדיר את אופן ניהולם של בתי "יד לבנים" כמקומות להנצחת חללי מערכות ישראל, למפגש לשם תמיכה ושיקום למשפחות חיילים שנספו במערכות ישראל ולקיים את בית "יד לבנים" כמרכז חינוכי לערכי מורשת קרב.

למען הסר ספק, בהצעת החוק הזאת איננו באים לחייב הקמת בתי "יד לבנים" בכל רשות מקומית, אלא כל רשות מקומית שתחפוץ בכך תהא רשאית להקים בתחומה בית "יד לבנים", וכן ליצור אחידות מסוימת בתפעול בתי "יד לבנים", שתתאים למטרותיו של החוק כפי שמנינו קודם, וכן לרכז את הפעילות של ארגון המשפחות השכולות – "יד לבנים", שנציגיו יושבים כאן אחר כבוד ביציע האורחים, ובלבד שהפעילות של בתי "יד לבנים" תהלום את אופי המקום.

עוד אנו מציעים בהצעת החוק, כי את בית "יד לבנים" ינהל ועד מנהל, שבראשו יעמוד עובד הרשות המקומית, שימנה ראש הרשות המקומית, ושלושה תושבי הרשות המקומית שימונו על-ידי ארגון "יד לבנים" הארצי. הוועד המנהל יפעל ללא שכר ובהתנדבות גמורה. החוק גם מסדיר את אופן הפסקת כהונתן של ההנהלות המכהנות.

כאן המקום, אדוני היושב-ראש, חברי חברי הכנסת, להצדיע למשפחות השכולות שישבו בשקט אף שבתי "יד לבנים" לא תמיד נוהלו לפי רוח בתי "יד לבנים" ולא תמיד על-ידי נציגי המשפחות השכולות.

אני מצטער שלקונה זו לא תוקנה מאז קום המדינה, אבל אני שמח שניתנה לי הזכות היום לתקן זאת ולהצדיע לנופלים, ולהודות לכל מי שסייע בקידום חוק זה עד הבאתו לקריאה ראשונה. היה לנו חשוב להביא את זה היום כדי שיוחל על הצעת החוק דין רציפות בכנסת הבאה ולא נצטרך לחזור על כל הליך החקיקה. אני שוב רוצה להצדיע לנופלים ולהודות למשפחותיהם. לצערי הרב, אני לא רואה כאן כנסת מלאה, אבל אני יכול לומר לחברי הכנסת שנמצאים פה: אתם כאן – כולם כאן. תודה.


היו"ר עבד-אלמאלכ דהאמשה:

תודה רבה לחבר הכנסת יעקב מרגי. חבר הכנסת נסים זאב - בבקשה, אדוני. כאמור, מדובר בהצעת חוק בית יד לבנים, התשס"ו-2005.

נסים זאב (ש"ס):

אדוני היושב-ראש, כנסת נכבדה, אני רוצה לברך את חברי, חבר הכנסת יעקב מרגי, על שהציע את הצעת החוק, ואת הרב יצחק כהן ואחרים שהיו שותפים לחוק הזה. כשאומרים בית "יד לבנים", זה הבית של אותם בנים, והמשפחות צריכות להרגיש שזה הבית. המשמעות היא שהן צריכות להחליט גם על התכנים, גם על נושאים שחשובים לא רק למזכרת ולהנצחת זכר הבנים, אלא כל הנושאים מסביב, של פעילויות שונות, שקשורים בצורה כזאת או אחרת לבית הזה.

אני ויתרתי על רשות הדיבור בכל הקריאות הראשונות מכיוון שראיתי את כל המשפחות השכולות הנכבדות שבאו להשתתף, ולכן לא רצינו להאריך. ברוכים תהיו.

היו"ר עבד-אלמאלכ דהאמשה:

תודה רבה לחבר הכנסת נסים זאב. אני מבין שאין משתתפים בדיון מבין הנוכחים באולם, ואנחנו נוכל לעבור ישירות להצבעה.

הצעת חוק בית יד לבנים, התשס"ו-2005, קריאה ראשונה - מי בעד? מי נגד? אפשר להצביע.

הצבעה מס' 20

בעד ההצעה להעביר את הצעת החוק לוועדה – 7
נגד – אין
נמנעים – אין
ההצעה להעביר את הצעת חוק בית יד לבנים, התשס"ו-2005, לוועדת הפנים ואיכות הסביבה נתקבלה.

היו"ר עבד-אלמאלכ דהאמשה:

ובכן, ברוב של שבעה תומכים, אפס מתנגדים ואפס נמנעים, הצעת החוק אושרה בקריאה ראשונה, והיא תועבר לוועדת הפנים ואיכות הסביבה להמשך הכנתה.

חברי הכנסת, תם סדר-היום. הישיבה הבאה תתקיים, אם ירצה השם, מחר, יום רביעי, י"ג בכסלו התשס"ו, 14 בדצמבר 2005, בשעה 11:00. ישיבה זו נעולה.

הישיבה ננעלה בשעה 19:00.
