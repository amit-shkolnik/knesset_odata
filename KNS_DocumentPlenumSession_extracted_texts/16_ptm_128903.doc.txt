תוכן העניינים
הודעת הממשלה על התפטרות שרים,  על הפסקת כהונתם של סגני שרים ועל מינוי סגן שר	4
שר התחבורה מאיר שטרית:	4
מסמכים שהונחו על שולחן הכנסת	5
סגן מזכיר הכנסת דוד לב:	5
הצעת חוק לתיקון פקודת העיריות (מס' 106), התשס"ו-2005	8
חמי דורון (בשם ועדת הפנים ואיכות הסביבה):	8
הצעת חוק ראש המטה הכללי של צבא-הגנה לישראל  (כשירות למינוי, תקופת כהונה ומילוי מקום), התשס"ו-2005	10
סגן שר הביטחון זאב בוים:	10
אילן שלגי (שינוי):	12
עבד-אלמאלכ דהאמשה (רע"ם):	13
אורי אריאל (האיחוד הלאומי - ישראל ביתנו):	16
נסים זאב (ש"ס):	19
אליעזר זנדברג (שינוי):	20
חמי דורון (שינוי):	21
צבי הנדל (האיחוד הלאומי - ישראל ביתנו):	23
רן כהן (מרצ-יחד):	25
הודעת היושב-ראש	27
הודעת יושב-ראש ועדת הכנסת	27
רוני בר-און (יו"ר ועדת הכנסת):	27
מסמכים שהונחו על שולחן הכנסת	31
סגן מזכיר הכנסת דוד לב:	31
הצעת חוק שירות ביטחון (שירות מילואים במשמר הגבול - הוראת שעה)  (תיקון מס' 2), התשס"ו-2005	32
סגן שר הביטחון זאב בוים:	32
מוחמד ברכה (חד"ש-תע"ל):	33
אורי אריאל (האיחוד הלאומי - ישראל ביתנו):	34
ג'מאל זחאלקה (בל"ד):	35
בנימין אלון (האיחוד הלאומי - ישראל ביתנו):	35
נסים זאב (ש"ס):	37
טלב אלסאנע (רע"ם):	38
מסמכים שהונחו על שולחן הכנסת	39
סגן מזכיר הכנסת דוד לב:	40
הצעת חוק שהייה שלא כדין (איסור סיוע)  (הוראות שעה) (תיקון מס' 9), התשס"ו-2005	40
סגן השר לביטחון פנים יעקב אדרי:	40
מוחמד ברכה (חד"ש-תע"ל):	42
השר לביטחון פנים גדעון עזרא:	43
עזמי בשארה (בל"ד):	44
ואסל טאהא (בל"ד):	45
אורי אריאל (האיחוד הלאומי - ישראל ביתנו):	46
ג'מאל זחאלקה (בל"ד):	48
נסים זאב (ש"ס):	49
בנימין אלון (האיחוד הלאומי - ישראל ביתנו):	50
הצעת חוק לתיקון פקודת העיריות (מס' 107)  (מינוי מבקר העירייה – קיצור תקופת צינון), התשס"ו-2005	51
איתן כבל (העבודה - מימד - עם אחד):	51
נסים זאב (ש"ס):	53
צבי הנדל (האיחוד הלאומי - ישראל ביתנו):	55
חמי דורון (שינוי):	57
רשף חן (שינוי):	59
עזמי בשארה (בל"ד):	60
יעקב מרגי (ש"ס):	62
הצעת חוק לימוד חובה (תיקון מס' 27) (חובת דיווח על אלימות), התשס"ו-2005	64
גילה פינקלשטיין (מפד"ל):	64
יעקב מרגי (ש"ס):	66
נסים זאב (ש"ס):	67
בנימין אלון (האיחוד הלאומי - ישראל ביתנו):	68
צבי הנדל (האיחוד הלאומי - ישראל ביתנו):	68
הצעת חוק עבודת נשים (תיקון מס' 36)  (סמכות שיפוט ותרופות), התשס"ו-2005	70
גילה פינקלשטיין (מפד"ל):	70
רשף חן (שינוי):	71
בנימין אלון (האיחוד הלאומי - ישראל ביתנו):	72
נסים זאב (ש"ס):	73
יעקב מרגי (ש"ס):	74
שאילתות ותשובות	75
2827. הפרטת המתנ"סים	75
3134. קיום הפגנות באוניברסיטת תל-אביב	76
3207, 3311. תקציבים ללימודי היהדות	77
3208. לימודי אמנות במגזר הערבי	79
3209. הצהרה על הפסקת עיצומים כתנאי לקבלת משכורת באוניברסיטת חיפה	80
3218. קליטת תלמידים נוצרים בבתי-ספר ממלכתיים	81
3219. ליקויי בטיחות בבתי-הספר	82
3239. גביית כספים מהורים לתלמידים מעוטי יכולת	83
3252. היערכות משרד החינוך לשנת 2009	85
3254. הכללת תלמידים חרדים במפעל ההזנה	86
3284. פרויקט השאלת ספרים בבתי-ספר חרדיים	87
3285. החלת החוק להנצחת זכרו של רחבעם זאבי	88
3310. מועד קבלת ציוני בחינות הבגרות	88
3323. הוראות לתלמידות בית-הספר "בית יעקב" בנתניה	90
3324, 3325. שירותי בריאות לתלמידים בבתי-הספר התיכוניים	91
3342. הקמת מוזיאון הסובלנות בגן הקברים המוסלמיים בירושלים	93
3343. הקדמת חופשת הקיץ בבית-הספר המיוחד "איתנים"	94
3376. הדיווחים על אירועי האלימות בבתי-הספר	95
3392. תקציב לתיקון ליקויי בטיחות במוסדות חינוך	96
3401. סגירת בית-הספר "רעות" בעכו	97
3429. הסעת תלמידים תושבי רמלה לבתי-ספר	98
מסמכים שהונחו על שולחן הכנסת	99
סגנית מזכיר הכנסת ירדנה מלר-הורוביץ:	99


עדכון אחרון: 28.2.06

דברי הכנסת
ה / מושב רביעי / ישיבות רצ"ד—רצ"ו /
כ"ו—כ"ח בחשוון התשס"ו / 28-30 בנובמבר 2005 / 5
חוברת ה'
ישיבה רצ"ד




הישיבה המאתיים-ותשעים-וארבע של הכנסת השש-עשרה
יום שני, כ"ו בחשוון התשס"ו (28 בנובמבר 2005)
ירושלים, הכנסת, שעה 16:00


הודעת הממשלה על התפטרות שרים, על הפסקת כהונתם של סגני שרים ועל מינוי סגן שר

היו"ר יולי-יואל אדלשטיין:

חברי הכנסת, היום כ"ו בחשוון התשס"ו, 28 בנובמבר 2005 למניינם. אני מתכבד לפתוח את ישיבת הכנסת.

נפתח את סדר-היום בהודעת הממשלה בדבר התפטרות שרים ומינויי שרים. ימסור את ההודעה השר המקשר בין הממשלה לכנסת, השר מאיר שטרית.

שר התחבורה מאיר שטרית:

אדוני היושב-ראש, רבותי חברי הכנסת, בהתאם לסעיף 9(א)(6) לחוק הממשלה, התשס"א-2001, אני מבקש להודיע לכנסת, כי השרים המפורטים להלן הגישו ביום 21 בנובמבר 2005 כתב התפטרות מן הממשלה, וזאת בהתאם לסעיף 22(א) לחוק-יסוד: הממשלה. התפטרותם של השרים נכנסה לתוקף ביום 23 בנובמבר 2005.

ואלה השרים שחברותם בממשלה נפסקה: השר שמעון פרס, המשנה לראש הממשלה; השר בנימין בן-אליעזר, שר התשתיות הלאומיות; השרה דליה איציק, שרת התקשורת; השר שלום שמחון, השר לאיכות הסביבה; השר מתן וילנאי, שר המדע והטכנולוגיה; השר אופיר פינס-פז, שר הפנים; השר יצחק הרצוג, שר הבינוי והשיכון; השר חיים רמון.

כמו כן ברצוני להודיע לכנסת, בהתאם לסעיף 9(א)(8) לחוק הממשלה, כי כהונתם של סגני השרים הבאים נפסקה לפי סעיף 26(2) לחוק-יסוד: הממשלה, וזאת משום שהשרים שמינו אותם חדלו להיות שרים: חבר הכנסת אלי בן-מנחם, סגן שר הבינוי והשיכון; חברת הכנסת אורית נוקד, סגנית שר במשרד המשנה לראש הממשלה; חברת הכנסת רוחמה אברהם, סגנית שר הפנים. כהונתם של סגני השרים הנ"ל נפסקה ב-23 בנובמבר 2005.

כמו כן אני מבקש להודיע, כי חבר הכנסת מיכאל מלכיאור, סגן שר במשרד ראש הממשלה,  הגיש לראש הממשלה כתב התפטרות מתפקידו ביום 23 בנובמבר 2005, וגם כהונתו נפסקה באותו יום.

לבסוף, אדוני היושב-ראש, אני מתכבד להודיע לכנסת, כי בהתאם לסעיף 25(א) לחוק-יסוד: הממשלה, החליטה הממשלה לאשר את הצעת ראש הממשלה וממלא-מקום שר הפנים למנות את חברת הכנסת רוחמה אברהם לתפקיד סגנית שר הפנים, ממונה על-ידי ממלא-מקום שר הפנים.

היו"ר יולי-יואל אדלשטיין:

אני מודה מאוד לשר המקשר בין הממשלה לכנסת, השר מאיר שטרית. רשמנו לפנינו את הודעתו.

משה גפני (דגל התורה):

מה עושים עם המכוניות שלהם?

שר התחבורה מאיר שטרית:

משכירים אותן.


מסמכים שהונחו על שולחן הכנסת

היו"ר יולי-יואל אדלשטיין:

הודעה לסגן מזכיר הכנסת.

סגן מזכיר הכנסת דוד לב:

ברשות ממלא-מקום יושב-ראש הכנסת, הנני מתכבד להודיעכם, כי הונחו היום על שולחן הכנסת –

לדיון מוקדם: הצעת חוק שוויון זכויות לאנשים עם מוגבלות (תיקון - דיור בקהילה וסיוע אישי, תרבות פנאי וספורט, חינוך והשכלה, המערכת המשפטית, צרכים מיוחדים), התשס"ו-2005, מאת חבר הכנסת שאול יהלום; הצעת חוק יסודות התקציב (תיקון - תמיכה במוסדות ציבור), התשס"ו-2005, מאת חבר הכנסת משולם נהרי; הצעת חוק לתיקון פקודת העיריות (הרכב ונוהל עבודה של ועדת הביקורת), התשס"ו-2005, מאת חבר הכנסת חמי דורון וקבוצת חברי הכנסת; הצעת חוק לעידוד העברת ידע וטכנולוגיות לתועלת הציבור, התשס"ו-2005, מאת חברת הכנסת מל פולישוק-בלוך; הצעת חוק לתיקון פקודת התעבורה (חובת חבישת קסדה), התשס"ו-2005, מאת חבר הכנסת גלעד ארדן; הצעת חוק שיחת חינם למשרדי הממשלה, התשס"ו-2005, מאת חברת הכנסת אתי לבני; הצעת חוק כביש אגרה (כביש ארצי לישראל) (תיקון - תנאי להצבת תמרור המתייחס לכביש), התשס"ו-2005, מאת חברת הכנסת ענבל גבריאלי; הצעת חוק תחבורה ציבורית למוקדי בילוי, התשס"ו-2005, מאת חבר הכנסת יוסף פריצקי; הצעת חוק הגבלת הפרסומת והשיווק של מוצרי טבק (תיקון - ביטול ההכרה לצורך מס בפרסום), התשס"ו-2005, מאת חברי הכנסת חמי דורון ואליעזר זנדברג; הצעת חוק הבנקאות (שירות ללקוח) (תיקון - עמלת פירעון מוקדם בעת מימוש נכס), התשס"ו-2005, מאת חבר הכנסת איתן כבל; הצעת חוק הגנת הצרכן (תיקון - פרסום סמוי בקלטות ילדים), התשס"ו-2005, מאת חברי הכנסת חמי דורון, אליעזר זנדברג ורשף חן; הצעת חוק הגנת הצרכן (תיקון - הגבלת תוקף זיכוי), התשס"ו-2005, מאת חבר הכנסת ניסן סלומינסקי; הצעת חוק חובת שידור חוזר לתוכניות מקור או לשידורי חדשות (תיקוני חקיקה), התשס"ו-2005, מאת חבר הכנסת שאול יהלום; הצעת חוק הקרן לעידוד העסקת נשים, התשס"ו-2005, מאת חברי הכנסת אתי לבני, אראלה גולן ורשף חן; הצעת חוק יועצת לענייני מעמד האשה בגופים ציבוריים, התשס"ו-2005, מאת חברת הכנסת זהבה גלאון; הצעת חוק רישוי עסקים (תיקון - חובת ביטוח סביבתי לתחנות תדלוק), התשס"ו-2005, מאת חברת הכנסת מל פולישוק-בלוך וקבוצת חברי הכנסת; הצעת חוק זכויות נפגעי עבירה (תיקון - מענק עבור פטירת נפגעי עבירה), התשס"ו-2005, מאת חברת הכנסת זהבה גלאון; הצעת חוק העונשין (תיקון - פגיעה במתקנים), התשס"ו-2005, מאת חבר הכנסת שאול יהלום; הצעת חוק שיפוט בתי-דין רבניים (נישואין וגירושין) (תיקון - סמכות בוררות בדיני ממונות), התשס"ו-2005, מאת חבר הכנסת יצחק לוי; הצעת חוק איסור לשון הרע (תיקון - אחריות בשל פרסום באמצעי התקשורת), התשס"ו-2005, מאת חבר הכנסת יוסף פריצקי; הצעת חוק לתיקון פקודת הסמים המסוכנים (עונש מזערי לסוחרי סמים), התשס"ו-2005, מאת חבר הכנסת אליעזר כהן; הצעת חוק הכשרות המשפטית והאפוטרופסות (תיקון - החזקת קטין), התשס"ו-2005, מאת חבר הכנסת חמי דורון; הצעת חוק יישום תוכנית ההתנתקות (תיקונים שונים), התשס"ו-2005, מאת חברי הכנסת אורי אריאל ושאול יהלום וקבוצת חברי הכנסת; הצעת חוק הביטוח הלאומי (תיקון - קביעת קצבת נכות על-פי כושר השתכרות), התשס"ו-2005, מאת חברת הכנסת זהבה גלאון; הצעת חוק ארגון הפיקוח על העבודה (תיקון - פרסום מידע בדבר תאונות עבודה ומחלות מקצוע), התשס"ו-2005, מאת חברת הכנסת זהבה גלאון; הצעת חוק אחריות מזמין שירותי קבלן לזכויות העובדים, התשס"ו-2005, מאת חבר הכנסת יגאל יאסינוב; הצעת חוק הביטוח הלאומי (תיקון - ביטול התניית מענק לידה באשפוז במוסד רפואי), התשס''ו-2005, מאת חברת הכנסת גילה פינקלשטיין; הצעת חוק התגמולים לנפגעי פעולות איבה (תיקון - פעולת איבה על רקע גזעני, לאומי או פוליטי), התשס"ו-2005, מאת חברי הכנסת מוחמד ברכה, עסאם מח'ול ואחמד טיבי; הצעת חוק זכויות החולה (תיקון - שמירת סודיות רפואית), התשס"ו-2005, מאת חברת הכנסת לאה נס; הצעת חוק מרכזי טיפול בהפרעות אכילה, התשס"ו-2005, מאת חברי הכנסת אתי לבני, יגאל יאסינוב ומל פולישוק-בלוך; הצעת חוק הסעה בטיחותית לילדים ולפעוטות עם מוגבלות (תיקון - ביטול מגבלת תאריך העברת כתב התחייבות), התשס"ו-2005, מאת חבר הכנסת רן כהן וקבוצת חברי הכנסת; הצעת חוק יישובי ישראל (סיפוח אריאל, מעלה-אדומים, גבעת-זאב, גוש-עציון, אלפי-מנשה וקריית-ספר), התשס"ו-2005, מאת חבר הכנסת אליעזר כהן; הצעת חוק חסינות חברי הכנסת, זכויותיהם וחובותיהם (תיקון - היעדרות מישיבות הכנסת והוועדות), התשס"ו-2005, מאת חברת הכנסת מל פולישוק-בלוך; הצעת חוק לפיזור הכנסת השש-עשרה, התשס"ו-2005, מאת חברי הכנסת עזמי בשארה, ג'מאל זחאלקה וואסל טאהא; הצעת חוק משאל עם, התשס"ו-2005, מאת חברי הכנסת זבולון אורלב, שאול יהלום, גילה פינקלשטיין וניסן סלומינסקי; הצעת חוק הנוער (שפיטה, ענישה ודרכי טיפול) (תיקון - עונש מזערי), התשס"ו-2005, מאת חברת הכנסת גילה פינקלשטיין; הצעת חוק העונשין (תיקון - אינוס בעזרת סם), התשס"ו-2005, מאת חברי הכנסת זהבה גלאון ואבשלום וילן; הצעת חוק העונשין (תיקון - הפצת מחלה במזיד), התשס"ו-2005, מאת חברת הכנסת לאה נס; הצעת חוק העונשין (תיקון - החזרת הסעיף הסוציאלי כעילה להפסקת היריון), התשס"ו-2005, מאת חברי הכנסת רשף חן ורוני בריזון; הצעת חוק העונשין (תיקון - תחילת תקופת התנאי), התשס"ו-2005, מאת חבר הכנסת ניסן סלומינסקי; הצעת חוק המעבר (תיקון - נגישות לחקיקה), התשס"ו-2005, מאת חבר הכנסת אילן ליבוביץ וקבוצת חברי הכנסת; הצעת חוק למניעת אלימות במשפחה (תיקון - צו הגנה כנגד קטין), התשס"ו-2005, מאת חברת הכנסת גילה פינקלשטיין; הצעת חוק הירושה (תיקון - מינוי רשמים לענייני ירושה), התשס"ו-2005, מאת חברי הכנסת אהוד רצאבי ורוני בר-און וקבוצת חברי הכנסת; הצעת חוק העונשין (תיקון - מעשה העלול להפיץ את נגיף האיידס), התשס"ו-2005, מאת חבר הכנסת גלעד ארדן; הצעת חוק חופש המידע (תיקון - מתן תשובה שלילית ללא נימוק), התשס"ו-2005, מאת חברי הכנסת ג'מאל זחאלקה, עזמי בשארה וואסל טאהא.

לקריאה שנייה ולקריאה שלישית: הצעת חוק עבודת נשים (תיקון מס' 30), התשס"ו-2005, והצעת חוק עבודת נשים (תיקון מס' 31), התשס"ו-2005, שהחזירה ועדת העבודה, הרווחה והבריאות.

הצעת ועדת הכנסת לתיקון סעיפים 36, 97ב, 97ד ו-97ה לתקנון הכנסת.

עוד אודיעכם, כי חברת הכנסת אתי לבני ביקשה להסיר שמה מהצעת חוק הרשות לקידום מעמד האשה (תיקון – הרשות כתאגיד סטטוטורי), התשס"ה-2005, שמספרה פ/3678. תודה.

היו"ר יולי-יואל אדלשטיין:

אני מודה מאוד לסגן מזכיר הכנסת.


הצעת חוק לתיקון פקודת העיריות (מס' 106), התשס"ו-2005
[מס' כ/75; "דברי הכנסת", מושב שלישי, חוב' כ"ה, עמ' 21427;  נספחות.]
(קריאה שנייה וקריאה שלישית)

היו"ר יולי-יואל אדלשטיין:

אנחנו עוברים לסדרה של הצעות חוק. ותחילה - הצעת חוק לתיקון פקודת העיריות (מס' 106), התשס"ו-2005, לקריאה שנייה ולקריאה שלישית. יציג את הצעת החוק בשם ועדת הפנים חבר הכנסת חמי דורון, שהוא גם יוזם החוק.

חמי דורון (בשם ועדת הפנים ואיכות הסביבה):

אדוני היושב-ראש, חברי חברי הכנסת, הצעת החוק הזאת נדונה בכנסת ונתקבלה בקריאה ראשונה בי"ז באדר ב' התשס"ה, 28 במרס 2005, והיא מוגשת כאן ללא הסתייגויות לקריאה שנייה ולקריאה שלישית.

הצעת החוק הזאת קובעת תקופת צינון לחבר מועצת עיר שרוצה להתקשר בחוזים עם הרשות המקומית, כך שתקופת הצינון מיום שהוא עוזב את מועצת העיר ועד ליום שבו הוא יוכל להתקשר בחוזה עם העירייה, עם הרשות המקומית, תהיה בת 18 חודש.

בהצעת החוק המקורית ביקשו תקופת צינון הרבה יותר ארוכה, ולאחר שבדקנו זאת, במסגרת הדיונים בוועדה, החלטנו לקצר ולקבוע תקופת הצינון של 18 חודש. עשינו זאת על דעת מרכז השלטון המקומי ועל דעת כל חברי הוועדה, ולמעשה ההצעה עברה פה-אחד - לאחר ההכנה לקריאה שנייה ולקריאה שלישית - אף שהיו רק שני חברי ועדה בהצבעה.

אני מבקש מהכנסת לאשר את הצעת החוק בקריאה שנייה ובקריאה שלישית. אין לה הסתייגויות.

היו"ר יולי-יואל אדלשטיין:

תודה לחבר הכנסת חמי דורון.

חברי הכנסת, הצעת חוק לתיקון פקודת העיריות (מס' 106), התשס"ו-2005 - אין הסתייגויות. לכן אנחנו מצביעים על כל נוסח התיקון כנוסח הוועדה בקריאה שנייה.

מי בעד? מי נגד? ההצבעה החלה.


הצבעה מס' 1

בעד סעיף 1 – 10
נגד – אין
נמנעים - אין
סעיף 1 נתקבל.

היו"ר יולי-יואל אדלשטיין:

בעד – 10, אין מתנגדים ואין נמנעים. אני קובע כי החוק עבר בקריאה שנייה, ואנחנו נוכל לעבור לקריאה שלישית.

מי בעד? מי נגד? נא להצביע בקריאה שלישית.


הצבעה מס' 2

בעד החוק - 12
נגד - אין
נמנעים - אין
חוק לתיקון פקודת העיריות (מס' 106), התשס"ו-2005, נתקבל.


היו"ר יולי-יואל אדלשטיין:

חברי הכנסת, אין הפתעה גם בקריאה השלישית. בעד - 12, אין מתנגדים, אין נמנעים. אני קובע כי הצעת חוק לתיקון פקודת העיריות (מס' 106), התשס"ו-2005, עברה כנדרש בשלוש קריאות.

אני מזמין את חבר הכנסת חמי דורון להודות לעוסקים במלאכה. בבקשה.

חמי דורון (בשם ועדת הפנים ואיכות הסביבה):

אדוני היושב-ראש, חברי חברי הכנסת, אני רוצה להביע תודה לצוות הוועדה, ליועצים המשפטיים של הוועדה, כמובן למנהלת הוועדה, ליושב-ראש הוועדה שעסק בהצעת החוק הזאת, ואני רוצה להודות לחברי הכנסת שהצביעו בקריאה השנייה והשלישית.

אני חושב שזה חוק חשוב, שהיה צריך להיות מזמן בספר החוקים של מדינת ישראל, ואני שמח שסוף-סוף הוא ייכנס לספר החוקים וייצור את המצב שבו פחות ופחות תהיה הפעלת כוח על חברי מועצות תמורת תפקידים כאלו או אחרים, תמורת חוזים כאלו או אחרים, לפעמים לפרוש מחברותם במועצת העיר, כדי שיהיה נוח למישהו לקדם מישהו אחר. תודה רבה.

היו"ר יולי-יואל אדלשטיין:

אני מודה מאוד לחבר הכנסת דורון, יוזם הצעת החוק שזה עתה אושרה.


הצעת חוק ראש המטה הכללי של צבא-הגנה לישראל (כשירות למינוי, תקופת כהונה ומילוי מקום), התשס"ו-2005
[רשומות (הצעות חוק, חוב' מ/215).]
(קריאה ראשונה)

היו"ר יולי-יואל אדלשטיין:

הצעת חוק ראש המטה הכללי של צבא-הגנה לישראל (כשירות למינוי, תקופת כהונה ומילוי מקום), התשס"ו-2005, קריאה ראשונה. יציג את ההצעה סגן שר הביטחון, חבר הכנסת זאב בוים.

סגן שר הביטחון זאב בוים:

אדוני היושב-ראש, חברי חברי הכנסת, אני מתכבד להביא לאישור הכנסת בקריאה ראשונה את הצעת חוק ראש המטה הכללי של צבא-הגנה לישראל (כשירות למינוי, תקופת כהונה ומילוי מקום), התשס"ו-2005, בהתאם להתחייבות הממשלה להגיש הצעת חוק ממשלתית מטעמה בעניין זה.

צבא-הגנה לישראל הוא ארגון רב-משמעות במסגרות השלטוניות של מדינת ישראל. בידו הופקדו הגנת גבולות המדינה באוויר, בים וביבשה והשגת יעדים ביטחוניים לאומיים של המדינה.

חשיבותו של צה"ל ניכרת בחקיקה הישראלית בעיגון מעמדו ככוח מזוין וכפיפותו לדרג המדיני, במסגרת חוק-יסוד: הצבא. כן קבע חוק-היסוד כי אין להקים או לקיים במדינה כוח מזוין מחוץ לצבא-הגנה לישראל אלא על-פי חוק.

חוק-היסוד גם קבע כי ראש המטה הכללי, להלן – הרמטכ"ל, הוא הדרג הפיקודי העליון בצבא, הוא נתון למרות הממשלה וכפוף לשר הביטחון. חוק-היסוד קבע את דרכי מינוי הרמטכ"ל - מינוי בידי הממשלה לפי המלצת שר הביטחון - אך אין הוא מסדיר את משך כהונת הרמטכ"ל ומנגנון מילוי מקומו כאשר נבצר ממנו למלא את תפקידו.

בחוק שירות הביטחון הכללי נקבעה לראשונה קציבת תקופת כהונה של ראש ארגון ביטחוני הממונה על-ידי הממשלה. הצעת החוק המונחת היום על שולחן הכנסת קובעת הסדרים דומים להוראת חוק השב"כ לגבי כהונת הרמטכ"ל, ומוסיפה הוראה בדבר מינוי ממלא-מקום.

מוצע כי תקופת כהונת הרמטכ"ל תהיה בת ארבע שנים, אלא אם קבעה הממשלה תקופה קצרה יותר כבר בהחלטת המינוי. נראה כי התקופה המוצעת נותנת מענה על הצורך במיצוי תפקיד הרמטכ"ל בניהוג הצבא, ומנגד מאפשרת גמישות לממשלה לקבוע גם תקופה קצרה יותר לפי הצורך.

כן מוצע, כי בנסיבות חירום, שמטבען הן נסיבות בלתי צפויות, ערב סיום תקופת כהונה, תהיה סמכות לממשלה להאריך את תקופת הכהונה של הרמטכ"ל לתקופה או תקופות נוספות שלא תעלינה על שנה נוספת. זאת רק בנסיבות חירום כגון מלחמה או תקופת עימות מזוין או נסיבות חירום אחרות. עם זאת, בדומה לקבוע לגבי ראש השב"כ, מוצע להבהיר בהצעת החוק כי הממשלה רשאית גם להפסיק את תקופת הכהונה של הרמטכ"ל.

כך גם מוצע הסדר דומה בכל הנוגע לכשירות. מוצע לקבוע בחוק עקרונות המונעים כשירות למילוי התפקיד, והם הרשעה בעבירה פלילית, בבחינה אם לפי מהותה, חומרתה או נסיבותיה של העבירה אין זה ראוי שהקצין הנבחר ימונה לתפקיד הרמטכ"ל, ואם מונה, אין זה ראוי שימשיך בתפקידו.

מוצע להסדיר בחוק את מנגנון מילוי תפקיד הרמטכ"ל בהיעדרות מהמדינה או כאשר נבצר ממנו למלא זמנית את תפקידו מכל סיבה. על-פי המצב החוקי הקיים, כל אימת שהרמטכ"ל יוצא לחו"ל הממשלה ממנה ממלא-מקום, בדרך כלל סגן הרמטכ"ל. מוצע לקבוע, כי שר הביטחון יהיה מוסמך למנות את סגן הרמטכ"ל לממלא-מקום הרמטכ"ל ויודיע על כך לממשלה. היה ושר הביטחון מבקש לחרוג מההסדר האמור, או כאשר לא מכהן סגן רמטכ"ל, ולמנות אלוף אחר מקרב חברי המטכ"ל, מוצע שיהיה עליו לקבל את אישור הממשלה.

מוצע להגביל את תקופת מילוי התפקיד ולהעמידה על שלושה חודשים רצופים. ההנחה היא כי לאחר תקופה זו יהיה צורך במינוי רמטכ"ל חדש, ותקופה בת שלושה חודשים מספיקה להיערכות לכך.

על שולחן ועדת החוץ והביטחון מונחות הצעות חוק פרטיות שהגישו חברי הכנסת בעניין כהונת הרמטכ"ל. כפי שציינתי בתחילת הדברים, הממשלה התחייבה כי תוגש גם הצעת חוק ממשלתית, ולפיכך, כדי לאחד את הדיונים אני מבקש, אדוני היושב-ראש, כי המליאה תאשר את הצעת החוק ותעבירה להמשך הדיונים בוועדת החוץ והביטחון.

היו"ר יולי-יואל אדלשטיין:

אני מודה מאוד לסגן שר הביטחון, חבר הכנסת בוים. כאמור, מדובר בקריאה ראשונה, לכן יש לחברי כנסת אפשרות להביע את עמדתם; אלה שנרשמו, בוודאי. חבר הכנסת מאיר פרוש נרשם אך איננו. חבר הכנסת מוחמד ברכה. חבר הכנסת משה גפני. חבר הכנסת עסאם מח'ול. חבר הכנסת אילן שלגי - בבקשה, אדוני. אחריו - חבר הכנסת חיים אורון. בבקשה, אדוני, עד שלוש דקות לרשותך.

אילן שלגי (שינוי):

אדוני היושב-ראש, חברות וחברי הכנסת, הצעת החוק הממשלתית המונחת לפנינו היא הצעה ראויה. היא הוגשה במקביל או בעקבות כמה הצעות חוק פרטיות שהגישו חברי כנסת מסיעות שונות, בכללם אנוכי, בחודש פברואר, אחרי הפיאסקו שהיה ביום שבו החליט שר הביטחון במפתיע שלא להאריך את כהונתו של הרמטכ"ל בוגי יעלון.

צריך בהחלט לשנות את המצב הקיים שעל-פיו לשר מופז היה כוח מופרז, והצעת החוק אומנם אומרת שהאפשרות להפסיק את כהונתו של רמטכ"ל תהיה של הממשלה כולה. אבל החשוב יותר הוא שהחוק קובע את מה שאומנם היה נהוג כל השנים, שרמטכ"ל יכהן ארבע שנים, עם אפשרות להארכה של שנה נוספת במקרה של שעת-חירום, אבל לא יהיה מצב שבו הרמטכ"ל תלוי ביחסיו עם שר הביטחון, בכימיה הבין-אישית שקיימת או לא קיימת, זה בהחלט לא ראוי.

אנחנו גם יודעים ששרי ביטחון הם בדרך כלל רמטכ"לים או אנשי צבא לשעבר, אף שזו בהחלט לא גזירה משמים, וכבר היו תקדימים של שרי ביטחון, גם במפא"י בשעתה וגם בליכוד, שלא היו אנשי צבא, והיו שרי ביטחון לא רעים בכלל. זה גם מזמין רכילויות. היו התבטאויות ששר הביטחון לא האריך את כהונתו של הרמטכ"ל משום שהוא לא קידם איזה קרוב משפחה שלו, של השר. בעצם זה שהשר עצמו הוא איש צבא לשעבר, יש לו קשרים ישירים. לאנשי צבא המשרתים מתחת לרמטכ"ל המכהן יש קשר בלתי אמצעי לשר. זה מאפשר לשר להיכנס לפעמים למעורבות יתר בהחלטות מקצועיות שהרמטכ"ל צריך להיות הסמכות העליונה בהן.

לכן, זו הצעת החוק ראויה בהחלט. אני סבור שהסעיף האומר שהממשלה תוכל להפסיק את כהונתו של הרמטכ"ל - ואינני מדבר פה, חלילה, על איזו עבירה פלילית של הרמטכ"ל, אלא משיקולים אחרים – פירושו שהסמכות תעבור מן השר אל הממשלה כולה.  גם פה אציע - וכך אעשה בדיון שיהיה בוועדת החוץ והביטחון בהכנת החוק לקריאה שנייה ושלישית - שהפסקת כהונתו של רמטכ"ל תוכל להיעשות על-ידי הממשלה, באישור ועדת החוץ והביטחון של הכנסת. תודה רבה, אדוני.

היו"ר יולי-יואל אדלשטיין:

תודה רבה לחבר הכנסת אילן שלגי. חבר הכנסת חיים אורון - לצערי איננו. חבר הכנסת עזמי בשארה. חבר הכנסת עבד-אלמאלכ דהאמשה, אדוני מעוניין להשתתף בדיון?

עבד-אלמאלכ דהאמשה (רע"ם):

כן.

היו"ר יולי-יואל אדלשטיין:

אחריו - חבר הכנסת ואסל טאהא.

מוחמד ברכה (חד"ש-תע"ל):

לפי מה שרשום בפנינו, כבוד היושב-ראש, אני אחריו.

היו"ר יולי-יואל אדלשטיין:

אתה, כבר מזמן עבר תורך.

מוחמד ברכה (חד"ש-תע"ל):

תודה רבה.

עבד-אלמאלכ דהאמשה (רע"ם):

כבוד היושב-ראש, מכובדי השר, חברי חברי הכנסת, אני אכן משתתף בדיון, אבל כפי שהורגלנו והתרגלנו, מותר גם בדיון כזה להתייחס לא לגופה של הצעה, אלא לגופו של עניין בוער, חשוב, קרוב. במקרה הזה העניין מאוד קרוב.

אני רוצה לשאול את הרמטכ"ל, את הצבא ואת השלטון הישראלי בגדה המערבית: האם המתנחלים הם מדינה אחרת? מה עושה צה"ל בשטחים? רק להגן עליהם? גם כאשר הם פושעים, גם כאשר הם הורסים ורומסים את החוק, ורומסים את צלם האדם, וכורתים את העצים, שכל בן-אנוש אומר - - -

אורי אריאל (האיחוד הלאומי - ישראל ביתנו):

אתה אל תאשים במה שאתה לא יודע.

עבד-אלמאלכ דהאמשה (רע"ם):

חייבים לכבד את זה.

אורי אריאל (האיחוד הלאומי - ישראל ביתנו):

אתה מאשים - - - אתה חצוף.

עבד-אלמאלכ דהאמשה (רע"ם):

אתה מגן עליהם. בטח. אני יודע. מאיפה אתה בא? אני מכיר אותך. איפה אתה גר?

אורי אריאל (האיחוד הלאומי - ישראל ביתנו):

אתה לא יודע ואתה מאשים.

עבד-אלמאלכ דהאמשה (רע"ם):

התנחלת פעם, אני לא יודע; אתה, במקום להתקומם נגדי, חבר הכנסת אריאל, לך תלמד אותם לכבד צלם אנוש.

אורי אריאל (האיחוד הלאומי - ישראל ביתנו):

אתה אל תאשים בדברים שאתה לא יודע.

עבד-אלמאלכ דהאמשה (רע"ם):

אנחנו, אצלנו במסורת המוסלמית, העץ - - -

אורי אריאל (האיחוד הלאומי - ישראל ביתנו):

אתה לא - - - באיומים.

עבד-אלמאלכ דהאמשה (רע"ם):

- - - עושה ברכה לאלוהים. מסתכלים על העץ, אומרים שהעץ הזה "עושה ברכה לאלוהים". אתם, אלוהים אין לכם. המתנחלים חסרי צלם אנוש, חסרי אלוהים - - -

אורי אריאל (האיחוד הלאומי - ישראל ביתנו):

אם אתה - - -  אלוהים. העתקתם את - - -

עבד-אלמאלכ דהאמשה (רע"ם):

רק פושעים. זה מה שאתם עושים. לכרות עצי זית, בשביל מה? לכרות את העצים שמניבים פרי לבני-האדם באשר הם, על שום מה? מילא, לרצוח את הפלסטינים, לשפוך את דמם, רואים בהם אויב, נכבשים - - -

אורי אריאל (האיחוד הלאומי - ישראל ביתנו):

זה בסדר? זה מילא? זה בסדר?

עבד-אלמאלכ דהאמשה (רע"ם):

אפשר בצורה כלשהי למצוא לכם הסבר.

אורי אריאל (האיחוד הלאומי - ישראל ביתנו):

זה בסדר?

עבד-אלמאלכ דהאמשה (רע"ם):

אומנם הסבר לא נכון, לא צודק, אבל - גם את העצים לכרות? על שום מה? העצים הם אויב? אומנם העצים הם פלסטיניים, כן, כי הם עצים של אנשים פלסטינים על אדמה פלסטינית ונטעו אותם פלסטינים. קודם גנבתם את היבול ומנעתם מהם למסוק את הזיתים שלהם, ומנעתם מהם להגיע לשדות, ועכשיו גם כורתים אותם. רק פושעים יכולים לעשות את זה. מתנחלים, תתביישו לכם, צאו משם - - -

אורי אריאל (האיחוד הלאומי - ישראל ביתנו):

רד מהבמה. רד. רד.

עבד-אלמאלכ דהאמשה (רע"ם):

אין לכם מה לעשות על האדמה הזאת. עזבו את העצים - -

אורי אריאל (האיחוד הלאומי - ישראל ביתנו):

רד.

עבד-אלמאלכ דהאמשה (רע"ם):

- - עזבו את נוטעי העצים - -

אורי אריאל (האיחוד הלאומי - ישראל ביתנו):

רד.

עבד-אלמאלכ דהאמשה (רע"ם):

- - עזבו את בעלי האדמות, עזבו את הפלסטינים לנפשם. כפי שיצאתם מעזה רק אתמול-שלשום, תצאו מהגדה המערבית מחר-מחרתיים. אני מבטיח לך שזה מאוד קרוב. המדינה הזאת חוזרת לשפיות, ואתם לא תמשיכו לשלוט בה ולפשוע בה ולעשות דברים שמביישים כל בן-אנוש. תודה רבה, אדוני.

היו"ר יולי-יואל אדלשטיין:

תודה לחבר הכנסת עבד-אלמאלכ דהאמשה. למי שהיה ספק – הנשיאות אישרה היום את הנושא הזה לדיון, כך שיתקיים שידור חוזר של חילופי הדברים. חבר הכנסת ואסל טאהא - איננו. חבר הכנסת יעקב מרגי. חבר הכנסת אריה אלדד. חבר הכנסת אחמד טיבי. חבר הכנסת אורי אריאל - בבקשה, אדוני. אחריו - חברי הכנסת ג'מאל זחאלקה, נסים זאב, אליעזר זנדברג וחמי דורון. זה התור. בבקשה, אדוני, שלוש דקות לרשותך.

אורי אריאל (האיחוד הלאומי - ישראל ביתנו):

אדוני היושב-ראש, חברי חברי הכנסת, הצעת החוק הזאת היא הצעה ראויה, אם כי לקראת הקריאה השנייה והשלישית יש מקום לכמה תיקונים. זה יידון בוועדת החוץ והביטחון ולאחר מכן יובא למליאה.

דברי הבלע של חבר הכנסת שנאם פה לפני, שלא אזכיר פה אפילו את שמו - -

עבד-אלמאלכ דהאמשה (רע"ם):

רק אתה ומתנחליך מדברים דברי בלע. גם כאשר הדברים נכונים אתה אומר עליהם "דברי בלע".

אורי אריאל (האיחוד הלאומי - ישראל ביתנו):

- -  הם דברים מרושעים, חצופים וחסרי יסוד. מי שצריך לחקור זו משטרת ישראל, ואני בטוח שהמשטרה תחקור, ומי שעשה את זה יבוא על עונשו.

עבד-אלמאלכ דהאמשה (רע"ם):

- - -

אורי אריאל (האיחוד הלאומי - ישראל ביתנו):

לפני שבוע - - - תשתוק כבר, חצוף שכמוך.

עבד-אלמאלכ דהאמשה (רע"ם):

רק זה חסר, שהמשטרה לא תחקור.

אורי אריאל (האיחוד הלאומי - ישראל ביתנו):

חצוף שכמוך.

היו"ר יולי-יואל אדלשטיין:

חברי הכנסת, הודעתי על שידור חוזר ביום רביעי במסגרת ההצעה לסדר-היום, לא עכשיו.

אורי אריאל (האיחוד הלאומי - ישראל ביתנו):

בכל מקרה אני צריך לומר פה מעל הבמה הזאת, שלצערנו הרב לפני שבוע כרתו כ-1,000 עצי זית של מתיישבי איתמר. אני לא מאשים כרגע אף אחד - יש לי הערכה מי עשה זאת, אבל אני משאיר גם את זה למשטרה, אף שהייתי יכול להטיח פה האשמות.

היכולת שלך לדבר פה מעל הבמה במסגרת הדמוקרטיה הישראלית, לא מאפשרת לך להגיד את כל דברי הרשע, ועוד בשם הדת שאתה מאמין בה.

עבד-אלמאלכ דהאמשה (רע"ם):

אתה והמתנחלים אויבי הדמוקרטיה הישראלית. אתם מחוץ לדמוקרטיה.

אורי אריאל (האיחוד הלאומי - ישראל ביתנו):

אתה אל תפריע עכשיו. אתה חצוף.

היו"ר יולי-יואל אדלשטיין:

חברי הכנסת, מספיק.

עבד-אלמאלכ דהאמשה (רע"ם):

אתם מחוץ לדמוקרטיה.

אורי אריאל (האיחוד הלאומי - ישראל ביתנו):

אתה חצוף ואתה מפריע לי.

עבד-אלמאלכ דהאמשה (רע"ם):

אתם מחוץ לדמוקרטיה.

אורי אריאל (האיחוד הלאומי - ישראל ביתנו):

אתה חצוף, תלך מפה.

היו"ר יולי-יואל אדלשטיין:

חבר הכנסת דהאמשה, דיברת מספיק, עכשיו תקשיב. חבר הכנסת אורי אריאל, נא להמשיך.

אורי אריאל (האיחוד הלאומי - ישראל ביתנו):

ברצוני להעיר הערה אחת כרגע בעניין התנהגות הצבא והעומד בראשו, הרמטכ"ל. בעת הזו יש מגמה, פסולה בעיני, שהצבא הפך להיות גם הרשות השופטת וגם הרשות המענישה, וזאת על-ידי כך שהוא דוחה גיוס של אנשים שהיו באזור חבל-עזה וצפון השומרון, שלא שהורשעו ולחלקם אפילו לא נפתח תיק. זה מצב לא סביר במדינה מתוקנת, במדינה דמוקרטית. כבר התייחס לכך הנשיא בדבריו יותר מפעם אחת, ואמר וביקש שהרדיפה הזאת – זו מלה שלי, לא הוא השתמש בה – הרדיפה הזאת לא תהיה במקומותינו.

יש בחורים צעירים שאכן התנגדו להתנתקות. אכן היו באזור. חלקם חשודים במעשים מסוימים כאלה ואחרים. הם רוצים להתגייס לצה"ל, אדוני סגן שר הביטחון, הם רוצים לשרת את העם ואת המדינה, חלקם רוצים ללכת ליחידות היותר-מסוכנות, ויש מי שמונע מהם את זה, ובכך מעניש אותם. הוא איננו מופקד על הענישה, ואני פונה אליך, אדוני סגן שר הביטחון, גם אל השר לביטחון פנים, תבדקו את הנושא הזה, הוא לא ראוי. לא צריך לחמם את האווירה, צריך להרגיע את האווירה. שמעתי את דבריך בתשובה לפני כמה ימים בנושא ישיבות ההסדר. כך ראוי לעשות. מי שיימצא אשם, זה סיפור אחר. כאשר יימצא שאדם פעל, חס וחלילה, בניגוד לחוק, בדברים חמורים - זה דבר אחר. אז יש לצבא הוראות ויש לו פקודות וכך ינהג. אינני מבקש לפנים משורת הדין.

היו"ר יולי-יואל אדלשטיין:

אבקש מאדוני לסיים.

אורי אריאל (האיחוד הלאומי - ישראל ביתנו):

אני מסיים. משפט אחרון. באותה מידה אני מבקש שהצבא לא יהיה השופט של אף אחד ויגייס כל אחד בזמנו, לפי כישוריו, ועד כמה שאפשר לפי רצון המתגייס, ובא לציון גואל. תודה.

היו"ר יולי-יואל אדלשטיין:

תודה לחבר הכנסת אורי אריאל. חבר הכנסת ג'מאל זחאלקה - איננו. חבר הכנסת נסים זאב - בבקשה, אדוני. אחריו - חבר הכנסת אליעזר זנדברג.

רן כהן (מרצ-יחד):

- - -

היו"ר יולי-יואל אדלשטיין:

לא, אדוני, אתה לא רשום, אבל אם תבקש יפה אני ארשום אותך. אתה תהיה אחרון הדוברים ולפניך יהיו עוד ארבעה. חבר הכנסת רן כהן הוא אחרון הדוברים. הרשימה סגורה.

נסים זאב (ש"ס):

אדוני היושב-ראש, כנסת נכבדה, אין ספק שהרמטכ"ל הוא הדרג הבכיר ביותר מבחינת הפיקוד העליון של הצבא ושבעצם אין לו עמוד שדרה והחלטה לגבי מבצעים צבאיים. הוא בעצם כפוף למרותה של הממשלה, והוא לא יכול להחליט על דעת עצמו, למשל, שיש צורך במבצע יוצא דופן. הדבר הזה בא גם בהצעת החוק שאנחנו רואים פה, רק יותר מעגנים זאת ויותר מבליטים ומחדדים זאת.

הנושא החשוב ביותר הוא שהרמטכ"ל לא יכול להיות גם פוליטיקאי כאשר הוא עדיין לובש את המדים, וראינו את זה בעבר, שהמפלגות הגדולות חיזרו אחרי רמטכ"לים, ולפי דעותיו ולפי ההצהרות שהוא הצהיר בשנים שבהן הוא כיהן כרמטכ"ל, אם הוא יותר שמאלן או יותר ימני, ואם לא היה ברור לאיזה צד הוא שייך אז חיזרו אחריו כדי שהוא ייהפך לקבלן קולות. פרק הזמן הסביר בין שירות בצה"ל כרמטכ"ל לבין שירות כפוליטיקאי - למעשה אין זמן סביר של הפסקה, אז בעצם הוא כבר עושה את עבודתו ומכין את עצמו להיות פוליטיקאי טוב בעודו מכהן כרמטכ"ל.

הצורך לקצוב את כהונתו הוא דבר שדנו בו חברי כנסת נוספים, ועל דעת כולם זה ארבע שנים. כך היה נהוג, ואני חושב שלפחות מונעים את הביזיון אם לא נותנים לו שנה נוספת, ואפשר לתת שנה נוספת, ולרמטכ"ל הזה לא נתנו, סימן שהוא לא ראוי ולא הגון ואולי מגיעה לו גם נזיפה. לכן יש עניין שהוא יעזוב בזמן ולא מעבר לזמן.

אני חושב שחשוב מאוד שגם הנושא הזה מעוגן בחוק וגם הנושא של ממלא-מקום של הרמטכ"ל. ברור שיש סגנים לרמטכ"ל, והרמטכ"ל הוא שצריך לקבוע מי יהיה הסגן שלו וגם מי יהיה ממלא-מקומו, כי ממלא-מקומו של רמטכ"ל צריך להיות אדם שהוא נותן בו אמון. אני לא יודע למה צריך פה את התערבות הממשלה, שהיא גם תחליט מי יהיה ממלא-מקומו של הרמטכ"ל. אני חושב שצריך לתת לרמטכ"ל את הפריווילגיה הזאת לקבוע מי יהיה ממלא-מקומו.

אין לי מה להוסיף, ואני בהחלט תומך בהצעת החוק.

היו"ר יולי-יואל אדלשטיין:

תודה לחבר הכנסת נסים זאב. חבר הכנסת אליעזר זנדברג. אחריו - חבר הכנסת חמי דורון.

אליעזר זנדברג (שינוי):

אדוני היושב-ראש, חברי חברי הכנסת, כמה הערות על החוק. סעיף 2 לחוק הוא בעצם תגובה על המצב. פעם דברים היו פשוטים, כנראה התנהלו בצורה יותר הגונה, לא יודע, לא היה צריך את הסעיף הזה. דברים התנהלו, היתה מסורת. וראה זה פלא, פתאום - ואחר כך ראינו את זה בהתנהלויות אחרות של הממשלה האחרונה - פתאום רואים ששיקולים אחרים כנראה נכנסים, והכנסת הביעה את מורת רוחה בחקיקה, ומכיוון שהחקיקה ההיא התקדמה, התגלגלה, זכינו לחוק שאנחנו דנים בו היום.

ועכשיו שתי הערות לגופו של עניין. ראשית, נאמר בסעיף 2, שהארכת הכהונה היא בנסיבות חירום בלבד. ואני שואל את סגן השר בוים, מהן נסיבות חירום? הלוא מצב חירום הוכרז במדינת ישראל, קיים במדינת ישראל. תיאורטית, האם זה אותו דבר? ואם לא, מדוע לא נכתוב או נסביר, בחוק כל כך חשוב, מה הן נסיבות חירום?

סגן שר הביטחון זאב בוים:

אמרתי בדברי, וזה גם נרשם בפרוטוקול, במצב של מלחמה או במצב אחר שיש בו הפרה גדולה של החוק.

אליעזר זנדברג (שינוי):

כן, רק אני חושב שהגדרה של מצב חירום, אם אתה רוצה להבדיל אותו ממצב חירום כללי, מן הראוי שאיכשהו זה יהיה כתוב בצורה יותר מדויקת.

הערה שנייה לגבי סעיף 4, לגבי ממלא-מקום. למעשה נעדר הרמטכ"ל, ימנה השר את סגן הרמטכ"ל, או באישור ממשלה אדם אחר, שיהיה קצין אחר, זה ברור, לתקופה שלא תעלה על שלושה חודשים. לדעתי, במקרה הזה צריך לראות את המינוי לתקופה הזאת של סגן רמטכ"ל, לא של קצין אחר, כמינוי אוטומטי. מה זה מינוי? אתה תשלח לו מכתב: מהיום אתה מתמנה עד יום פלוני, או משהו דומה? אם כבר אנחנו נזקקים לכל הדברים הטכניים הללו, בואו נגדיר אותם כהלכה. סגן הוא ממלא-המקום באופן אוטומטי כאשר הרמטכ"ל נעדר מן הארץ או נבצר ממנו זמנית. לפחות בכל מה שנוגע להיעדרות מן הארץ, זה דבר ברור. נבצר ממנו זמנית - אולי באמת טעון סוג של הודעה, כי לא ברור מתי המצב הזה מתחיל ומתי הוא מסתיים.

אני מניח שדברים כאלה אפשר לתקן במסגרת ההכנות לקראת הקריאה השנייה והשלישית. תודה.

היו"ר יולי-יואל אדלשטיין:

תודה לחבר הכנסת זנדברג. חבר הכנסת חמי דורון - בבקשה, אדוני, ואחריו - חבר הכנסת צבי הנדל.

חמי דורון (שינוי):

אדוני היושב-ראש, אדוני סגן השר, הצעת החוק הזאת היא הצעת חוק ראויה, שכן במידה רבה הגיע הזמן שהמערכת הצבאית גם היא תדע היכן כל אחד עומד. ראוי היה גם שבמסגרת הצעת חוק דומה - ייתכן שצריך לדעת גם להגביל את משך התפקוד המקסימלי של האלופים. זה חל בעיקר על הנושא של מפקדי חילות, ואני מדבר בעיקר על מצב שלעתים קרובות אדם כמו הרב הצבאי הראשי משרת 20 שנה, 22 שנים. זה דבר לא סביר, לא הגיוני, וגם את זה הגיע הזמן להגביל אולי בחוק.

צבי הנדל (האיחוד הלאומי - ישראל ביתנו):

מה עם חבר הכנסת?

חמי דורון (שינוי):

חבר הכנסת הוא נבחר, שלא כמו קצין בצבא, חבר כנסת הנדל, שהוא מתמנה. אני יכול להביא לך עוד כמה דוגמאות, כי התגובה הזאת, לבוא תמיד - גם כשמדברים על הגבלת כהונה של ראשי רשויות אומרים: ומה עם חברי הכנסת? כשאתה נמצא בתפקיד ביצועי, כשיש לך הכוח - אתה יודע, בארצות-הברית יש פתגם שאומר: כוח מוחלט משחית בצורה מוחלטת. אז צריך לדעת איפה להיזהר. חבר הכנסת, הכוח שלו, כוח הביצוע שלו הרבה יותר קטן מכוחם של כל נושאי התפקידים שמנינו עד עתה. לכן אני לא חושב שההשוואה במקומה. מה לעשות? גם חבר מועצת עיר, למשל, הייתי נותן לו אפשרות להיבחר כמה פעמים שהוא רוצה, אבל לראש רשות צריך להגביל את התקופה, ואחרי תקופת ההגבלה צריכה להיות, ראוי שתהיה תקופת צינון.

אני רוצה להתייחס, אדוני סגן השר, לנושא שהעלה חבר הכנסת זנדברג לפני:  מי ימלא את מקומו של הרמטכ"ל. תראה, במסגרת ועדת החקיקה של ועדת החוץ והביטחון בזמנה, אנחנו פתרנו את הבעיה של מילוי מקום לגבי פרקליטים צבאיים, הפרקליט הצבאי הראשי ופרקליטים פיקודיים עם החלת הסמכויות של הפרקליט. קבענו מי יהיה ממלא-מקומם, אם אני זוכר נכון זה סגן הפרקליט. ברגע שאתה ממנה סגן רמטכ"ל, בדיוק כמו שיש לך סגן ראש ממשלה - הרי מי נכנס לנעליים של ראש הממשלה כאשר, חס וחלילה, נבצר ממנו למלא את תפקידו? ממלא-מקומו. זה הדבר הטבעי, זה הדבר ההגיוני, ולכן אני לא מבין למה צריך לכתוב בחוק שהממשלה תחליט למנות איזה אלוף אחר. מה זאת אומרת?

סגן שר הביטחון זאב בוים:

הדוגמה שאתה מביא היא בעייתית, כי דווקא במערכת הפוליטית יש לך משנה, ממלא-מקום, סגנים, אפשר לעשות פריימריס - - -

חמי דורון (שינוי):

להיפך, אין לך בעיה, כי המשנה זה איזו המצאה פיקטיבית שלא מופיעה כלל בחוק-יסוד: הממשלה. לכן, היות שהיא לא מופיעה בחוק-יסוד: הממשלה, מצדי אתה יכול לקרוא לו גם נשיא חרקייה. זה בכלל לא מעניין אותי, אין לו שום מעמד סטטוטורי. אבל אם אתה תפנה - ואותו דבר קיים בפקודת העיריות, ואתה מכיר מצוין את פקודת העיריות, אז אתה יודע שלפי סעיף 14, מי שנבחר כממלא-מקום על-פי סעיף 14, הוא יהיה זה שימלא את מקומו של ראש הרשות אם ראש הרשות יפסיק להיות ראש רשות, שלא כמו הסגן על-פי סעיף 15 שהוא רק סגן. הדברים מוגדרים בחוק. ולכן, ראוי שסגן הרמטכ"ל הוא זה שיהיה באופן אוטומטי, מכיוון שברגע שאתה פותח את זה לאלוף אחר כלשהו עלולה להיווצר בעיה.

אני לא רוצה לחזור על הדברים שאמר חבר הכנסת זנדברג בנושאים האחרים. אני אתמוך, אדוני, בהצעת החוק. תודה.
היו"ר יולי-יואל אדלשטיין:

תודה לחבר הכנסת דורון. חבר הכנסת צבי הנדל, ואחריו – אחרון הדוברים בנושא זה, חבר הכנסת רן כהן. בבקשה, אדוני, עד שלוש דקות לרשותך.
צבי הנדל (האיחוד הלאומי - ישראל ביתנו):

מכובדי היושב בראש, גברתי חברת הכנסת היקרה, חברי הכנסת – כל הנוכחים באולם.
רוני בר-און (אחריות לאומית):

נא לפרט ולנקוב בשמות.
צבי הנדל (האיחוד הלאומי - ישראל ביתנו):

זה לא כל כך קשה.
מל פולישוק-בלוך (שינוי):

אני יודעת למי הוא מתכוון.
צבי הנדל (האיחוד הלאומי - ישראל ביתנו):

אדוני היושב-ראש, לא מזמן היה רמטכ"ל איש קיבוץ מהערבה, שבמהותו, במפה הפוליטית – בדרך כלל אנחנו לא מייחסים פוליטיקה לרמטכ"לים – הוא איש שמאל. למרות זאת הוא לא קפץ לדום כשהוא הרגיש שראש הממשלה גורם נזק ביטחוני בל ישוער למדינה, והוא אמר בשקט-בשקט – רק שהיה מיקרופון לידו – שזה ייתן רוח גבית לטרור.

ראש הממשלה שלנו חיכה לרגע הראשון – לא מופז, סיפורי בדים, אלא ראש הממשלה – ברגע שהוא אמר זאת נחרץ גורלו, ואחרי שלוש שנים, מי שהיה הרמטכ"ל הטוב ביותר בצה"ל – אין חולקים על כך: הטוב ביותר; הוא לא חבר שלי, הוא לא איש המפלגה שלי, הוא לא בדעותי, הוא היה הרמטכ"ל הטוב ביותר – העיפו אותו, כעלה נידף, אחרי שלוש שנים. אפילו ארבע לא היו יכולים לתת לו.
נסים דהן (ש"ס):

אולי כדאי להוציא את הכנסת לפגרה, חבל על הזמן.
צבי הנדל (האיחוד הלאומי - ישראל ביתנו):

ומה קרה עכשיו פתאום? יש רמטכ"ל חדש, שהוא דווקא איש ימין, הוא הרבה יותר קרוב אלי בדעותיו, אבל הוא קופץ לדום. הוא נאמן, הוא שחצן, כי יש לו גיבוי. אחד כזה, צריך מהר לטפל בו ולסדר לו – ארבע שנים ודאי, ואולי אופציה לחמש שנים.

אני מסכים לחוק הזה, אבל אני אומר: כשאני מרגיש מה הם המניעים ואיזו רוח נושבת בקדימה הזה, אתם יודעים – אריק שרון פעם היה גנרל גדול, והוא היה צועק: אחרי. אתה זוכר, רן כהן? הוא חינך אותנו: אחרי. עכשיו – קדימה. רוצו קדימה, ילדים, אני מנצח על המקהלה. הורס כל חלקה טובה. הוא עושה את זה בצבא, איפה הוא לא עושה את זה.

לכן, לצערי הגדול, אני אומנם תומך בחוק, אבל אני לא יכול להימנע – מאחר שאני יודע את המניעים המושחתים, כמו חלק גדול מהפעילות שלו – מלהגיד את האמת, לצערי הגדול. אילו נזקים איומים – אנחנו עוד נשפוט את זה.

לשמאל אין לי טענות. הוא הרי נותן להם את תעודת ההכשר הכי גדולה שאפשר לקבל על אוסלו, שכל העולם כבר יודע שזה היה אסון. התפוצצו לנו אוטובוסים והמדינה בערה, ופתאום בא אריק שרון ונותן תעודת הכשר. אז ודאי שהשמאל מאושר. אז הוא מחפש לנבחרת של מלכות היופי שלו ברשימה עוד איש שמאל אחד ועוד איש שמאל אחד – אדוני היושב-ראש, אני מסיים – ועוד איש שמאל אחד, כי הוא יודע שאתם יהיה לו - - -
היו"ר יולי-יואל אדלשטיין:

רק אם תתחיל לפרט את כל השמאל לא תסיים עוד כמה דקות, ואני מבקש ממך לסיים.
צבי הנדל (האיחוד הלאומי - ישראל ביתנו):

כן, יש הרבה שמאלנים. כי הוא יודע שאתם הוא יסתדר טוב כשהוא הולך לוותר על כל גב ההר, ולא פחות מזה, וגם הפעם הוא משקר כשהוא אומר שלא יהיו יותר ויתורים חד-צדדיים, כמו שהוא שיקר כבר הרבה פעמים. בשבילו זה קל.
היו"ר יולי-יואל אדלשטיין:

תודה לחבר הכנסת צבי הנדל. חבר הכנסת רן כהן - בבקשה, אדוני. לאחר מכן נעבור להצבעה.
רן כהן (מרצ-יחד):

אדוני היושב-ראש, אדוני סגן השר, חברות וחברי הכנסת, נדמה לי שהצעת החוק הזאת ראויה, גם אם לעתים היא נראית כמעט מיותרת.

מי צריך לקבוע מי יחליף את הרמטכ"ל בשעה שהממשלה היא שקובעת לו את הסגן מראש? ומדוע צריך, בימים שבהם אלופי צה"ל עוברים בסך הכול תהליך מאוד מאוד נקי של עבודה, לחשוד חלילה במינוי רמטכ"ל שיש לו עבירה וכתם ב"רזומה" שלו? ולמרות הכול, אתם יודעים מה, חברי הכנסת? לעולם אין לדעת - -
צבי הנדל (האיחוד הלאומי - ישראל ביתנו):

מפחדים, אם יש ראש ממשלה כזה.
רן כהן (מרצ-יחד):

- - ולכן, אם נקבע שגם ראשי ארגוני ביטחון אחרים שלנו צריכים לעמוד בקריטריונים האלה, ראוי שזה יהיה, ואני אפילו מוצא טעם, אדוני סגן שר הביטחון, אני אפילו מוצא טעם בכך שהממשלה היא שקובעת מי ישמש ממלא-מקום הרמטכ"ל, באשר הרשות האזרחית, הממונה על הצבא, היא שקובעת מי מחליף את הרמטכ"ל בהיעדרו. לכן החוק ראוי, כמדומני.

אבל אם יש לי עוד כמעט שתי דקות, אני חייב לומר לך, סגן השר בוים – תקשיב לי בבקשה – נודע לי שהיום פורסם המצע של המפלגה החדשה, שאתה משתייך אליה, ונדמה לי ששני קטעים בו חשובים מאוד. האחד אומר שהפתרון הוא בהקמת מדינה פלסטינית, והאחר אומר שאם הברירה היא בין מדינה יהודית ובין החזרת שטחים, צריך להחזיר שטחים.
סגן שר הביטחון זאב בוים:

ממש לא. לחלוטין לא.
רוני בר-און (אחריות לאומית):

בשני הפרמטרים לא.
צבי הנדל (האיחוד הלאומי - ישראל ביתנו):

תראה איך הם - - -
קריאות:

- - -
רן כהן (מרצ-יחד):

למיטב ידיעתי, זה מה שנאמר.

סגן שר הביטחון זאב בוים:

אתם דוגלים במדינת כל אזרחיה; אצלנו מדובר במדינה יהודית, קודם כול.

צבי הנדל (האיחוד הלאומי - ישראל ביתנו):

מה זה יהודית...
רן כהן (מרצ-יחד):

האמן לי, סגן השר בוים, האמן לי, סוף-סוף אתם מתחילים להתקרב להכרה שאם רוצים לשמור על מדינה יהודית ודמוקרטית צריך לצאת מהשטחים. זה הכלל. אני מאוד מקווה שיהיו לכם אורך הרוח, העוצמה והיכולת להצטרף לכל ממשלה שזאת תהיה דרכה, וודאי וודאי שכל בר-דעת מבין שהפתרון שבו יהיו פה שתי מדינות – מדינת ישראל יהודית ודמוקרטית ליד מדינה פלסטינית – הוא הפתרון הנכון, וטוב שגם אתם מתקרבים לפתרון הזה. תודה רבה.
היו"ר יולי-יואל אדלשטיין:

אני מודה מאוד לחבר הכנסת רן כהן.

חברי הכנסת, נעבור להצבעה. הצעת חוק ראש המטה הכללי של צבא-הגנה לישראל (כשירות למינוי, תקופת כהונה ומילוי מקום), התשס"ו-2005, קריאה ראשונה - מי בעד? מי נגד? בבקשה להצביע.
הצבעה מס' 3

בעד ההצעה להעביר את הצעת החוק לוועדה – 14
נגד – אין
נמנעים – אין
ההצעה להעביר את הצעת חוק ראש המטה הכללי של צבא-הגנה לישראל (כשירות למינוי, תקופת כהונה ומילוי מקום), התשס"ו-2005, לוועדת החוץ והביטחון נתקבלה.

היו"ר יולי-יואל אדלשטיין:

בעד – 14, אין מתנגדים ואין נמנעים. אני קובע כי הצעת החוק אושרה בקריאה ראשונה ותטופל, במסגרת הכנתה לקריאה שנייה ולקריאה שלישית, בוועדת החוץ והביטחון.


הודעת היושב-ראש

היו"ר יולי-יואל אדלשטיין:

חברי הכנסת, כמה דברים פרוצדורליים. קודם כול, אני מודיע שקיבלתי מכתב מיושב-ראש ועדת הכלכלה, חבר הכנסת אמנון כהן: "הנדון: הצעת חוק הרשות הלאומית למורשת עדות ישראל, תשס"ו-2005".

כותב לי חבר הכנסת כהן, יושב-ראש ועדת הכלכלה: "אבקש להודיעך כי ביום כ"ו בחשוון תשס"ו, 28 בנובמבר 2005, החליטה ועדת הכלכלה של הכנסת לחדש את הדיונים בהצעת החוק שבנדון, בהתאם לסעיף 124 לתקנון הכנסת. אודה לך אם תודיע על כך במליאת הכנסת".

אכן, חבר הכנסת אמנון כהן חייב להודות לי, כי הודעתי על כך במליאת הכנסת.


הודעת יושב-ראש ועדת הכנסת

היו"ר יולי-יואל אדלשטיין:

כמה הודעות ליושב-ראש ועדת הכנסת. חבר הכנסת רוני בר-און - בבקשה, אדוני.
רוני בר-און (יו"ר ועדת הכנסת):

אדוני, ההודעות נועדו לאפשר את המשך עבודת ועדות הכנסת. כל ההודעות טעונות אישור המליאה.

ההודעה הראשונה – הכנסת העבירה בישיבתה ביום ט"ז בתמוז התשס"ד, 5 ביולי 2004, את הצעת חוק הנהיגה הספורטיבית, התשס"ד-2004 - כ/48 - של חבר הכנסת אהוד רצאבי, לדיון בוועדת הכלכלה לאחר הקריאה הראשונה. הצעת חוק זו מוזגה עם הצעת חוק הנהיגה הספורטיבית, התשס"ה-2004, מטעם הממשלה - מ/146. יושב-ראש ועדת הכלכלה ביקש להעביר את שתי הצעות החוק האלה מוועדת הכלכלה לוועדת החינוך, התרבות והספורט.

ועדת הכנסת ממליצה לכנסת לשנות את החלטתה ולהעביר את שתי הצעות החוק האמורות  מוועדת הכלכלה לדיון בוועדת החינוך, התרבות והספורט, לשם הכנתן לקריאה שנייה ולקריאה שלישית.

אבקש את אישור הכנסת להמלצה זו.

אני אצביע מפה, ברשותך.
היו"ר יולי-יואל אדלשטיין:

חברי הכנסת, אנחנו מצביעים על הודעה זו של יושב-ראש ועדת הכנסת. אני כבר מודיע שאני כולל את קולו בעד ההודעה, כדי שלא להריץ אותו בכל פעם.
רוני בר-און (יו"ר ועדת הכנסת):

תודה.
היו"ר יולי-יואל אדלשטיין:

מי בעד? מי נגד? נא להצביע על הודעת יושב-ראש ועדת הכנסת.

הצבעה מס' 4

בעד הצעת ועדת הכנסת – 11
נגד – אין
נמנעים – 1
הצעת ועדת הכנסת להעביר את הצעת חוק הנהיגה הספורטיבית, התשס"ד-2004, והצעת חוק
הנהיגה הספורטיבית, התשס"ה-2004, מוועדת הכלכלה לוועדת החינוך, התרבות והספורט נתקבלה.

היו"ר יולי-יואל אדלשטיין:

התוצאה היא: 12, לרבות רוני בר-און, בעד, אין מתנגדים, יש נמנע אחד. הודעה זו אושרה.

נא להמשיך, אדוני.

רוני בר-און (יו"ר ועדת הכנסת):

ההודעה הבאה אומרת, כי הכנסת החליטה בישיבתה ביום כ"ח באדר א' התשס"ה,  9 במרס 2005, להעביר את הצעת חוק הכשרות המשפטית והאפוטרופסות (תיקון - הסכמה לתרומת איברים לאחר המוות על-ידי קטינים), התשס"ה-2005 - פ/3105 - של חבר הכנסת אילן שלגי וקבוצת חברי הכנסת, לדיון בוועדת החוקה, חוק ומשפט. חבר הכנסת אילן שלגי ביקש להעביר את הצעת החוק לדיון בוועדת העבודה, הרווחה והבריאות, מאחר שהצעת חוק מטעם הממשלה, מ/68, באותו נושא נדונה שם. יושב-ראש ועדת החוקה, חוק  ומשפט נתן את הסכמתו לכך.

ועדת הכנסת ממליצה לכנסת לשנות את החלטתה ולהעביר את הצעת החוק הנ"ל מוועדת החוקה, חוק ומשפט לדיון בוועדת העבודה, הרווחה והבריאות, לשם הכנתה לקריאה ראשונה.

אבקש את אישורה של הכנסת להמלצה זו, ואני מוסיף את קולי בעד.

הצבעה מס' 5

בעד הצעת ועדת הכנסת  - 14
נגד - אין
נמנעים - אין
הצעת ועדת הכנסת להעביר את הצעת חוק הכשרות המשפטית והאפוטרופסות (תיקון - הסכמה לתרומת איברים לאחר המוות על-ידי קטינים), התשס"ה-2005, מוועדת החוקה, חוק ומשפט לוועדת העבודה, הרווחה והבריאות נתקבלה.

היו"ר יולי-יואל אדלשטיין:

בעד - 15, לרבות חבר הכנסת בר-און, מתנגדים - אין, אין גם נמנעים. הודעה זו אושרה.

נא להמשיך, אדוני.

רוני בר-און (יו"ר ועדת הכנסת):

הכנסת החליטה בישיבתה ביום י"ג בתמוז התשס"ה, 20 ביולי 2005, להעביר את הצעת חוק לתיקון פקודת פשיטת הרגל [נוסח חדש] (הודעה לעובדים בדבר פשיטת רגל), התשס"ה-2005 - פ/3662 - של חברת הכנסת זהבה גלאון, לדיון בוועדת החוקה, חוק ומשפט. חברת הכנסת זהבה גלאון ביקשה להעביר את הצעת החוק מוועדת החוקה, חוק ומשפט לדיון בוועדת העבודה, הרווחה והבריאות. יושב-ראש ועדת החוקה, חוק ומשפט נתן את הסכמתו לכך.

ועדת הכנסת ממליצה לכנסת לשנות את החלטתה ולהעביר את הצעת החוק הנ"ל מוועדת החוקה, חוק ומשפט לדיון בוועדת העבודה, הרווחה והבריאות, לשם הכנתה לקריאה ראשונה.

אבקש את אישורה של הכנסת להמלצה זו. נא לצרף את קולי להצבעה.

היו"ר יולי-יואל אדלשטיין:

למען הסר ספק, אם אנחנו מאשרים, אנחנו מעבירים לוועדת העבודה, הרווחה והבריאות את הצעת החוק הנ"ל.

נא להצביע, חברי הכנסת. מי בעד? מי נגד?

הצבעה מס' 6

בעד הצעת ועדת הכנסת - 11
נגד - אין
נמנעים - אין
הצעת ועדת הכנסת להעביר את הצעת חוק לתיקון פקודת פשיטת הרגל [נוסח חדש] (הודעה לעובדים בדבר פשיטת רגל), התשס"ה-2005, מוועדת החוקה, חוק ומשפט לוועדת העבודה, הרווחה והבריאות נתקבלה.

היו"ר יולי-יואל אדלשטיין:

חברי הכנסת, בעד- 12, לרבות חבר הכנסת בר-און, אין מתנגדים, אין נמנעים. גם הודעה זו אושרה.

רוני בר-און (יו"ר ועדת הכנסת):

ההודעה האחרונה: הכנסת החליטה בישיבתה ביום כ' בתמוז התשס"ה, 27 ביולי 2005, להעביר את הצעת חוק זכות יוצרים, התשס"ה-2005 - מ/196 - לדיון בוועדת החוקה, חוק ומשפט. יושב-ראש ועדת החוקה, חוק ומשפט ביקש להעביר את הצעת החוק לדיון בוועדת הכלכלה.

ועדת הכנסת ממליצה לכנסת לשנות את החלטתה ולהעביר את הצעת החוק הנ"ל מוועדת החוקה, חוק ומשפט לדיון בוועדת הכלכלה, לשם הכנתה לקריאה שנייה ולקריאה שלישית.

אבקש את אישורה של הכנסת להמלצה זו.

שוב אני מצביע בעד ומבקש לצרף את קולי להצעה.

היו"ר יולי-יואל אדלשטיין:

בבקשה. החלה ההצבעה על ההודעה האחרונה בסדרת הודעות זו.

הצבעה מס' 7

בעד הצעת ועדת הכנסת –  12
נגד – 1
נמנעים – אין
הצעת ועדת הכנסת להעביר את הצעת חוק זכות יוצרים, התשס"ה-2005, מוועדת החוקה, חוק ומשפט לוועדת הכלכלה נתקבלה.

היו"ר יולי-יואל אדלשטיין:

בעד - 13, לרבות חבר הכנסת בר-און, מתנגד אחד, אין נמנעים. גם הודעה זו אושרה. אני מודה מאוד ליושב-ראש ועדת הכנסת, חבר הכנסת בר-און.

רוני בר-און (יו"ר ועדת הכנסת):

תודה לאדוני.


מסמכים שהונחו על שולחן הכנסת

היו"ר יולי-יואל אדלשטיין:

הכרזה לסגן מזכיר הכנסת.

סגן מזכיר הכנסת דוד לב:

ברשות ממלא-מקום יושב-ראש הכנסת, הנני מתכבד להודיעכם, כי הונחו היום על שולחן הכנסת –

לקריאה שנייה ולקריאה שלישית: הצעת חוק הגנת הפרטיות (תיקון מס' 8), התשס"ו-2005, והצעת חוק העונשין (תיקון מס' 89), התשס"ו-2005, שהחזירה ועדת החוקה, חוק ומשפט.

לקריאה ראשונה, מטעם הממשלה: הצעת חוק הבלו על דלק (תיקון מס' 5), התשס"ו-2005; הצעת חוק סדר הדין הפלילי (חקירת חשודים) (תיקון מס' 2), התשס"ו-2005; הצעת חוק הכניסה לישראל (תיקון מס' 16) (כניסה למקום המשמש למגורים), התשס"ו-2005; הצעת חוק לתיקון פקודת מחלות בעלי-חיים (מס' 4), התשס"ו-2005. תודה.


הצעת חוק שירות ביטחון (שירות מילואים במשמר הגבול - הוראת שעה) (תיקון מס' 2), התשס"ו-2005
[רשומות (הצעות חוק, חוב' מ/211).]
(קריאה ראשונה)

היו"ר יולי-יואל אדלשטיין:

חברי הכנסת, אנחנו עוברים לנושא הבא בסדר-היום: הצעת חוק שירות ביטחון (שירות מילואים במשמר הגבול – הוראת שעה) (תיקון מס' 2), התשס"ו-2005. יציג את ההצעה סגן שר הביטחון, חבר הכנסת בוים. בבקשה.

סגן שר הביטחון זאב בוים:

אדוני היושב-ראש, חברי הכנסת, אני מתכבד להביא לאישור הכנסת בקריאה ראשונה את הצעת חוק שירות ביטחון (שירות מילואים במשמר הגבול - הוראת שעה) (תיקון מס' 2), התשס"ו-2005.

לנוכח המציאות הביטחונית ולאור העובדה שעל-פי המצב המשפטי הנוהג יוצאי צבא ממלאים את חובתם לשירות סדיר על-פי חוק שירות ביטחון בשורות משמר הגבול שבחיל המשטרה, התעורר הצורך לאפשר שירות במשמר הגבול של יוצאי צבא גם במסגרת חובתם לשירות מילואים.

בשנת 2001 נחקק חוק שירות ביטחון (שירות מילואים במשמר הגבול - הוראת שעה), התשס"ב-2001, כדי לתת מענה על צורך זה. הוראת השעה הוארכה על-ידי הכנסת עד 31 בדצמבר 2005, וכעת מוצע לשוב ולהאריכה בשלוש שנים נוספות, עד 31 בדצמבר 2008, נוכח צוק העתים, הצרכים הביטחוניים והמשימות הרבות המוטלות על משטרת ישראל.

אני מבקש כי מליאת הכנסת תאשר את הצעת החוק ותעבירה לדיון ולהכנה לקריאה שנייה ולקריאה שלישית בוועדת החוץ והביטחון.

רן כהן (מרצ-יחד):

אפשר שאלה?

סגן שר הביטחון זאב בוים:

בדיון.

רן כהן (מרצ-יחד):

אדוני סגן השר, אני מבקש לדעת האם הנושא הזה נבדק, נחקר, והגענו למסקנות רציניות לגביו, או ההארכה היא הארכה - - -

סגן שר הביטחון זאב בוים:

חבר הכנסת רן כהן, אני אענה לך תשובה ישירה: אני לא יודע מי ישב על המדוכה הזאת ואם באמת היתה בדיקה מעמיקה, אבל קשה לי גם להעלות על הדעת שבקשה כזאת שמופנית להארכת הוראת השעה באה סתם באוויר. בוודאי גם אתה וגם אני עדים לצוק העתים ולצרכים וכו', אבל אני לא יכול להגיד לך מי וכמה ואיך בדקו את העניין.

רן כהן (מרצ-יחד):

אפשר יהיה לבדוק את זה בוועדת החוץ והביטחון?

סגן שר הביטחון זאב בוים:

ודאי שכן.

היו"ר יולי-יואל אדלשטיין:

תודה לסגן השר. חברי הכנסת, מכיוון שזו קריאה ראשונה, אנחנו עוברים לדיון. אם חברי הכנסת נמצאים כאן, יוכלו להשתתף. מי שלא נמצא מאבד את תורו, כידוע. חבר הכנסת מאיר פרוש - איננו. חבר הכנסת מוחמד ברכה - בבקשה, אדוני. אחריו - חבר הכנסת משה גפני, ואם הוא לא יהיה - חבר הכנסת עסאם מח'ול.

מוחמד ברכה (חד"ש-תע"ל):

אדוני היושב-ראש, כנסת נכבדה, השאלה היא לא מי ישרת במשמר הגבול, אם יהיו אנשי צבא או אנשים שהוכשרו כשוטרים. בכל מקרה, משמר הגבול הוא חלק ממשטרת ישראל והוא נתון למרותה, וכמובן משמר הגבול, מטבע הדברים שהוא אמור לעשות – אני מדבר באופן אובייקטיבי עכשיו – האנשים  שצריכים להיות בו צריכים להיות בעלי הכשרה מיוחדת, ואני מדבר ברצינות ולא בציניות, הכשרה של טיפול באזרחים והתנהגות אזרחית. ולכן, במצב של משמר הגבול היום, צירוף חיילים במילואים כחלק משירות המילואים בעצם לא משנה את האופי הירוד והנחות של תפקוד  משמר הגבול, שבו דבקו פרשיות של התעללות, של ירי בלתי מוצדק ושל התעמרות באזרחים ובתושבים, אם בשטחים הכבושים ואם גם בתוך מדינת ישראל.

לכן, לפני שמדברים מי ישרת ומי לא ישרת, צריך לאמץ קודים אחרים שמבוססים על התנהלות אזרחית נאותה של משמר הגבול ושל אלה המשרתים בו. זו השאלה המרכזית. תודה.

היו"ר יולי-יואל אדלשטיין:

תודה לחבר הכנסת מוחמד ברכה. חבר הכנסת משה גפני - איננו. חבר הכנסת עסאם מח'ול - איננו. חבר הכנסת חיים אורון - איננו. חבר הכנסת עזמי בשארה - מוותר. חבר הכנסת עבד-אלמאלכ דהאמשה - איננו. חבר הכנסת ואסל טאהא - איננו. חבר הכנסת יעקב מרגי - איננו. חבר הכנסת אריה אלדד - איננו. חבר הכנסת אחמד טיבי - איננו. חבר הכנסת אורי אריאל - בבקשה, אדוני.

אורי אריאל (האיחוד הלאומי - ישראל ביתנו):

אדוני היושב-ראש, חברי חברי הכנסת, הצעת החוק הזאת אינה ראויה, משני טעמים. הטעם הפרוצדורלי – עושים את החוקים האלה בכל פעם בהוראת שעה. לדוגמה, הארכת השירות בצה"ל משנתיים וחצי לשלוש שנים, נדמה לי שכבר שמונים שנה נעשית בכל פעם בהוראת שעה. למה? הרי פורץ השלום – בכל פעם שיש בחירות השלום פורץ, וכבר לא צריכים את החיילים, וראש הממשלה מבטיח, ושר הביטחון מבטיח, והנה הם כבר משתחררים, עוד רגע קט. טוב, הם לא משתחררים. אם הצורך הזה, אדוני סגן שר הביטחון, הוא צורך, אז למה בהוראת שעה? אולי תוכל להסביר לנו את זה לאחר מכן, הרי זאת לא הפעם הראשונה שזה מובא לכאן.

העניין העקרוני חשוב יותר, כמובן, וצריך לומר שגם הוא לא ראוי. רובנו – לא כולנו – שבנינו משרתים מתוקף חוק, ולא מרצונם החופשי, הולכים לצבא-הגנה לישראל. לא למשטרה, לא למג"ב ולא לצבא הגירוש לישראל, אדוני ראש הממשלה. הצבא, בהגדרתו, בבסיסו, נועד להגן על אזרחי מדינת ישראל, ולא לשום דבר אחר. יש חריג אחד, שהוא מקובל וידוע – הצלת חיי אדם. אם, חס וחלילה, יש רעש אדמה, ויש נפגעים, או התמוטט בניין, כמו שקרה בירושלים, וצריך להציל חיים, אזי אפשר להכניס את הצבא לעבודה הזאת. כל הדברים האחרים הם מעין סידור עבודה של הממשלה לכל מיני בעיות שיש לה – ויש לה הרבה, בעיקר לממשלה הזאת, שמייצרת עוד ועוד בעיות לעם היושב בציון.

לכן, אם אתם רוצים להגדיל את משמר הגבול, תגייסו אנשים, תשלמו להם שכר כמו שמגיע להם, תנו להם תנאי עבודה, ויהיו עוד שוטרים, או שוטרי משמר הגבול, כמה שאתם רוצים. האנדרוגינוס הזה שאתם יוצרים – לוקחים את הילדים של כולנו ומפזרים אותם בכל מיני משימות שפתאום נראות לכם חשובות –  הוא דבר לא צודק, לא ראוי ולא מוסרי. תודה.

היו"ר יולי-יואל אדלשטיין:

תודה לחבר הכנסת אורי אריאל. חבר הכנסת ג'מאל זחאלקה - בבקשה, אדוני. אחריו - חבר הכנסת בני אלון.

ג'מאל זחאלקה (בל"ד):

אדוני היושב-ראש, רבותי חברי הכנסת, אנחנו נצביע נגד החוק הזה. בכלל צריך לבטל את משמר הגבול. זה גוף מיותר. יש משטרה, יש צבא, ולא צריך משמר גבול. הגוף הזה גם לא ניתן לתיקון. לנוכח הרקורד שלו צריך לבטל אותו, וכן לנוכח חוסר הצורך בו. אני מציע לבטל את משמר הגבול. תודה.

היו"ר יולי-יואל אדלשטיין:

תודה לחבר הכנסת זחאלקה, גם על הקיצור הנמרץ בדבריו. חבר הכנסת בני אלון - בבקשה, אדוני. אחריו - חבר הכנסת אליעזר זנדברג. אם הוא לא יופיע, ידבר חבר הכנסת נסים זאב.

בנימין אלון (האיחוד הלאומי - ישראל ביתנו):

אדוני היושב-ראש, כנסת נכבדה, אני חולק על חברי חבר הכנסת אורי אריאל. אני חושב שמג"ב הוא חטיבה מפוארת, שיש בה שילוב נפלא של אנשים. נכון, חלק גדול מהם הם מקבלי שכר, כמו קצינים בכירים במשטרה, אבל יש שם גם חיילים בשירות סדיר, והיכולת המקצועית שלהם בתפיסת קו שוטפת היא לדעתי טובה יותר, מקצועית יותר ומבוגרת יותר, והשילוב הוא יפה.

הבעיה היא שהצורך בתפיסת קווי גבול תחת הנהגת ראש הממשלה אריאל שרון, יושב-ראש הסיעה השמאלנית החדשה, קדימה, הוא דבר מסוכן, כי הוא לא נגמר. אנחנו מקיפים את עצמנו בקווי גבול אין-סופיים. הגדר יוצרת קו של אלפי קילומטרים. אנחנו יוצרים פה קווים מיותרים, קשים, שמדינת ישראל לא תוכל לעמוד בהם. התוכניות הראשונות שראש הממשלה יצא בהן, וכבר מזמן חזר בו – שהבקעה תישאר שלנו ותהיה גדר מזרחית – כבר מזמן איש לא מדבר עליהן, לא בצבא, לא בתוכניות הרשמיות שמשרד הביטחון מנפק, שכל אחד יכול לראות באינטרנט, ולא במעברי הגבול הסופיים שיש במחולה ובצדדים האחרים.

כך זה בכל מה שקורה. כלומר, שרון מחזיר אותנו לקווי 1967, והוא מתכונן מייד לאחר הבחירות, יחד עם כל העריקים שעורקים ממפלגה ימנית – הליכוד – והופכים להיות שמאלנים, לעקור את בית-אל. לא יישאר בית אחד בבית-אל. הוא יחריב אותה. את כל בתי-הכנסת הוא יחריב. את עופרה הוא יחריב עד אחרון בתי-הכנסת. ראש הממשלה שרון והשמאלנים בסיעה החדשה שערקו מהימין מתכוונים לעקור עשרות אלפי יהודים וליצור - -

רוני בר-און (אחריות לאומית):

- - -

בנימין אלון (האיחוד הלאומי - ישראל ביתנו):

- - קווי גבול חדשים. השמאלנות הקיצונית של שרון, שבא בזמנו כאילו הוא איש ימין, והיום כולם יודעים שהוא איש שמאל מובהק, ופרס בא לסייע לו - - -

רוני בר-און (אחריות לאומית):

והימין הקיצוני - - -

בנימין אלון (האיחוד הלאומי - ישראל ביתנו):

השמאלנות הזאת של ראש הממשלה שרון יוצרת, לצערנו - - -

ג'מאל זחאלקה (בל"ד):

אני מבקש ממך, אל תעליב את השמאל.

בנימין אלון (האיחוד הלאומי - ישראל ביתנו):

- - - יוצרת לנו קווי גבול ארוכים, שגורמים לשירות חובה, לשירות מילואים שיכביד מאוד מאוד על חיילינו, על ילדינו, ולצערי לא רק שלא יביא שלום, אלא שפיכות הדמים תהיה כמו אחרי אוסלו. כך ממשיכו של אוסלו, אריק שרון, יהיה אחראי, לצערנו, לאסונות נוראים שיקרו פה בעקבות העריקה שמאלה של אנשים שהיו פעם ימנים.

היו"ר עבד-אלמאלכ דהאמשה:

תודה רבה לחבר הכנסת בני אלון. חבר הכנסת אליעזר זנדברג – אינו באולם. חבר הכנסת נסים זאב, בבקשה. אחריו – אחרון הדוברים, חבר הכנסת טלב אלסאנע. לאחר מכן נעבור להצבעה בקריאה ראשונה על חוק שירות ביטחון (שירות מילואים במשמר הגבול – הוראת שעה)  (תיקון מס' 2).

נסים זאב (ש"ס):

אדוני היושב בראש, כנסת נכבדה, משמר הגבול הפך לחלק ממשטרת ישראל. הם עוסקים במשימות ביטחוניות שונות, ואני חושב שהמשימות האלה חיוניות מאוד. אם צה"ל רואה לנכון - במערך ההגנה שלו - שמשמר הגבול פועל ועושה עבודת קודש לא פחות ממשימה של חייל קרבי, צריך לתמוך בזה.

השאלה שלי היא מדוע זה צריך להיות בהוראת שעה. אני חושב שזה לא צריך להיות בהוראת שעה, כי התחום הביטחוני בארץ עדיין אינו יציב, ולא יהיה יציב בשנים הקרובות, כל עוד אין הסכם שלום יציב ובר-קיימא. אני חושב שאפשר להשאיר את החוק הזה כפי שהוא. אולי צריך רק להגביל את המספר, כדי שלא תהיה פרצה שתאפשר לדרוש כמה שרוצים. צריך להביא את זה להחלטת הכנסת ולא לשיקול שר הביטחון.

אדוני ראש הממשלה, אני מבקש ממך דבר אחד בהזדמנות הזאת: לגבי מערת-המכפלה, כבר שנה ושמונה חודשים לא היה שום תקציב לניקיון ואחזקה.

צבי הנדל (האיחוד הלאומי - ישראל ביתנו):

למה מצביעים - - -

נסים זאב (ש"ס):

הסעיף הזה תמיד עבר ישירות לנושא מערת-המכפלה. אני זוכר, עוד כשהיה ידידנו בני אלון שר בממשלה, דיברנו על זה, והעליתי שאילתא והעליתי הצעה לסדר-היום, והובטח שהעברת התקציב -  או-טו-טו זה כבר ייעשה. שנה ושמונה חודשים אין תקציב. אני מזכיר זאת דווקא היום, שהרי מחר כולנו, המוני בית ישראל, עולים למערת-המכפלה. זה שבוע של פרשת חיי שרה, וכולנו מזדהים עם העניין הזה. הדבר הזה נוגע ללבנו. אני מבקש, מכיוון שיש רק דרך אחת ויחידה להעברת התקציב דרך מועצת קריית-ארבע - במועצת קריית-ארבע יש סעיף מיוחד שאומר: העניין של קריית-ארבע, תחזוקה וכו'. מכיוון ששנה ושמונה חודשים לא נעשה דבר, אולי ראש הממשלה ייקח זאת לתשומת לבו. אודה לו על כך.

היו"ר עבד-אלמאלכ דהאמשה:

תודה רבה לחבר הכנסת נסים זאב. חבר הכנסת טלב אלסאנע, אחרון הדוברים, בבקשה. לאחר מכן נעבור להצבעה בקריאה ראשונה על הצעת חוק שירות ביטחון (שירות מילואים במשמר הגבול - הוראת שעה) (תיקון מס' 2), התשס"ו-2005.

טלב אלסאנע (רע"ם):

אדוני היושב-ראש, חברי הכנסת, בכל העולם תפקיד המשטרה הוא להגן על האזרח, ובמדינת ישראל המשטרה, לצערי הרב, בכל מה שנוגע לציבור הערבי, לא הפנימה את המלצות ועדת-אור והיא ממשיכה במדיניות כאילו תפקידה הוא לדכא את האזרח.

לא אחת הגורמים בזרועות השלטון מגלגלים לפתח המשטרה את האחריות לטיפול בבעיות הציבור הערבי. כלומר, אם יש בעיות מצוקה של הרשויות המקומיות הערביות, ומשרד הפנים לא מקצה את התקציבים וראשי הרשויות מפגינים, שולחים את המשטרה לטפל בראשי הרשויות ובהפגנה שלהם. ביישובים הלא-מוכרים בנגב, במקום להכיר ביישובים או להכין תוכניות מיתאר על מנת לאשר לאנשים לקבל היתרי בנייה ולבנות כדין, גורמי התכנון לא מתכננים. משרד הפנים יודע להוציא צווי הריסה, ולא יודע לתכנן תוכניות מיתאר ולתת היתרי בנייה. ואז, מה? בסופו של דבר, שולחים את המשטרה כדי להתמודד עם הכישלון והמחדל של גורמי התכנון.

רק בשבוע שעבר הגיעו כוחות משטרה אדירים. במקום לטפל בפשיעה הפושה בקרב האוכלוסייה, שולחים את המשטרה להרוס את הבתים. כפי שכולכם יודעים, אלה לא בתים. ביקרתם ביישובים הערביים. אתם הולכים לבקר ביישובים הערביים לקראת הבחירות. אולי בהזדמנות הזאת גם תבקרו ביישובים הלא-מוכרים, כי גם להם יש זכות הצבעה. הם לא מקבלים שום זכויות, ואפילו זכות למים הם לא מקבלים, אבל זכות להצביע הם כן מקבלים. תבקרו שם ותראו שהם גרים בחושות, בפחונים.

היו"ר עבד-אלמאלכ דהאמשה:

אל תפתח פה לשטן עכשיו. אתה פותח פה לשטן. אולי עכשיו ישללו את זכות ההצבעה מהם - - - לבקר שם.

טלב אלסאנע (רע"ם):

לא. את זה לא, כי יכול להיות שיצביעו.

לכן, חבר הכנסת, השר גדעון עזרא, וכבוד ראש הממשלה, כדאי פעם אחת, אחרי 58 שנים, לפתור את הבעיה הזאת, ולא לשלוח את המשטרה כדי להרביץ לנשים בדואיות. אנחנו יודעים מהי הרגישות של האוכלוסייה הבדואית לגבי עניין כבוד המשפחה וכבוד האשה, כאשר מרביצים לילדים הבדואים שכל פשעם הוא שהם מנסים להגן על קורת-הגג שלהם. הילדים הבדואים רואים שאין להם מים לשתות, וביישוב עומר הסמוך יש בריכות שחייה. הם רואים שהורסים להם את הבתים, ויש וילות ביישובים הסמוכים.

כדי שמדינת ישראל אכן תהיה מדינה דמוקרטית המתייחסת באופן שוויוני לכלל אזרחיה, ללא הבדל דת וגזע, לא צריך לשלוח את המשטרה לטפל באוכלוסייה הערבית. צריך לשלוח את הממשלה לטפל באוכלוסייה הערבית. בשביל זה יש ממשלה. בשביל זה יש כנסת. זה לא תפקיד המשטרה. כאשר שולחים את המשטרה, המדינה הופכת להיות מדינת משטרה.

לכן, לדעתי, בכל מה שנוגע למשמר הגבול, צריך להוציא אותו מטיפול באוכלוסייה האזרחית. בכל מה שנוגע למשטרה, צריך שיפנימו שהם באים לשרת את האוכלוסייה האזרחית, כי מהאוכלוסייה הזאת הם מקבלים את המשכורת כדי להגן על כבודם ורכושם ולא כדי להרביץ להם ולהרוס את הבתים שלהם. תודה רבה.

היו"ר עבד-אלמאלכ דהאמשה:

תודה רבה לחבר הכנסת טלב אלסאנע.

חברי הכנסת, אנחנו עוברים להצבעה בקריאה ראשונה על הצעת חוק שירות ביטחון (שירות מילואים במשמר הגבול - הוראת שעה) (תיקון מס' 2), התשס"ו-2005. מי בעד? מי נגד? אפשר להצביע.

הצבעה מס' 8

בעד ההצעה להעביר את הצעת החוק לוועדה - 18
נגד - 1
נמנעים - 1
ההצעה להעביר את הצעת החוק שירות ביטחון (שירות מילואים במשמר הגבול – הוראת שעה) (תיקון מס' 2), התשס"ו-2005, לוועדת החוץ והביטחון נתקבלה.

היו"ר עבד-אלמאלכ דהאמשה:

ברוב של 18 תומכים, מתנגד אחד ונמנע אחד, הצעת החוק אושרה בקריאה ראשונה והיא תועבר לוועדת החוץ והביטחון להמשך הטיפול בה.


מסמכים שהונחו על שולחן הכנסת

היו"ר עבד-אלמאלכ דהאמשה:

הודעה לסגן מזכיר הכנסת - אדוני, בבקשה.

סגן מזכיר הכנסת דוד לב:

ברשות יושב-ראש הישיבה, הנני מתכבד להודיע, כי הונחו היום על שולחן הכנסת –

לקריאה ראשונה, מטעם חברי הכנסת: מטעם ועדת החינוך, התרבות והספורט - הצעת חוק ארוניות אחסון במוסדות חינוך, התשס"ו-2005, של חבר הכנסת עזמי בשארה; הצעת חוק צער בעלי-חיים (הגנה על בעלי-חיים) (תיקון מס' 4) (איסור נטישה), התשס"ו-2005, של חבר הכנסת יולי-יואל אדלשטיין; הצעת חוק צער בעלי-חיים (הגנה על בעלי-חיים) (תיקון מס' 5) (איסור על סירוב או על מתן עדיפות במסירת בעלי-חיים), התשס"ו-2005, של חבר הכנסת יחיאל חזן. תודה.

היו"ר עבד-אלמאלכ דהאמשה:

תודה רבה לסגן מזכיר הכנסת.


הצעת חוק שהייה שלא כדין (איסור סיוע) (הוראות שעה) (תיקון מס' 9), התשס"ו-2005
[רשומות (הצעות חוק, חוב' מ/214).]
(קריאה ראשונה)

היו"ר עבד-אלמאלכ דהאמשה:

חברי הכנסת, הנושא הבא הוא הצעת חוק שהייה שלא כדין (איסור סיוע) (הוראות שעה) (תיקון מס' 9), התשס"ו-2005, נוסח מתוקן - קריאה ראשונה. יציג את ההצעה סגן השר לביטחון פנים, חבר הכנסת יעקב אדרי. אדוני, בבקשה.

סגן השר לביטחון פנים יעקב אדרי:

אדוני היושב-ראש, חברי הכנסת, חוק שהייה שלא כדין נחקק בשנת 1996 במטרה לתת כלים להתמודדות עם הסכנה הנשקפת לביטחון תושבי ישראל מצד תושבים של אזורי יהודה, שומרון וחבל-עזה הנכנסים לישראל או שוהים בה שלא על-פי היתר כדין או בניגוד לתנאי ההיתר. החוק קובע כהוראת שעה איסור על מתן רשות לנהוג ברכב הרשום בישראל כשאין לנוהג אישור לנהוג ברכב כאמור, וכן על סיוע בהעסקה, בהלנה ובהסעה של תושבי יהודה, שומרון וחבל-עזה הנכנסים לישראל או שוהים בה שלא כדין. בכך מהווה החוק האמור אמצעי ממשי בקידום האכיפה כנגד המסייעים לשוהים הבלתי-חוקיים המסכנים את ביטחונם של תושבי מדינת ישראל.

תיקון החקיקה שבפנינו מבקש להבהיר את האמור בפסקה (2) לחוק ולתת לו פרשנות ראויה. מטרת הסעיף היא להבהיר, שרק במקרה שבו ידע הנאשם בפועל, או לחלופין עצם את עיניו לעובדה שמדובר בתושב זר, או-אז עובר אליו נטל הראיה ועליו להוכיח שבדק את מסמכי התושב הזר או שלא חשד שהתושב הזר נכנס לישראל שלא כדין או יושב בה שלא כדין, ולעניין עבירה לפי סעיף  12א(ג5) - שלא חשד שהתושב הזה אינו רשאי לנהוג ברכב בישראל. ואולם, במקרים שונים פורש הסעיף האמור כאילו נטל הראיה עובר באופן גורף לנאשם ועליו להוכיח שלא חשד שהאדם שהסיע, הלין וכיו"ב הוא תושב זר.

פרשנות זו יוצרת מצב שבו נדרש הנאשם בשל חזותו החיצונית בלבד של האדם שהעסיק, הלין או הסיע, להוכיח שלא חשד שמדובר בתושב זר. הדבר מביא לנטל קשה, במיוחד כאשר מדובר באדם המסיע אחרים באופן חד-פעמי, כגון נהגי מוניות - שם זה בולט - שאין להם בהכרח היכרות אישית עם הנוסע ובנסיבות שבהן ההסעה מתבצעת במקומות שאינם מעלים חשד מעצם טבעם.

לפיכך, ולמען הסר ספק, מוצע לתקן את סעיף 12א(ד)(2) לחוק הכניסה לישראל, ולהבהיר כי הנטל להוכחת העדר חשד עובר לנאשם רק לגבי הסיבה של שהייה או כניסה שלא כדין, ואילו לגבי הסיבה של היות המועסק, המולן, הנוסע או הנהג תושב זר - מוטל נטל ההוכחה על תביעה, מה שלא היה עד היום.

בנוסף, תוקף הוראת השעה האמורה פג ביום 14 במרס 2006. מאחר שלא חל שינוי במצב הביטחוני במדינת ישראל שהביא לחקיקת החוק, וכדי שלא להטריח את הכנסת לדון שנית בהוראת השעה, מתבקש לחזור ולהאריך את תוקפה של הוראת השעה בשנתיים נוספות.

אבקש לציין כי כפי שנמסר למשרדי על-ידי משרד המשפטים, בשל טעות דפוס שנפלה במהלך הדפסת הצעת החוק, ההצבעה איננה על הנוסח שפורסם אלא על הנוסח המתוקן המונח בפניכם.

אבקש מהכנסת לאשר את הצעת החוק בקריאה ראשונה ולהעבירה לוועדת הפנים ואיכות הסביבה לשם הכנתה לקריאה שנייה ושלישית. תודה רבה.

היו"ר עבד-אלמאלכ דהאמשה:

תודה רבה לסגן השר לביטחון פנים. חברי הכנסת, אנחנו עוברים להתדיינות - יש רשימת מתדיינים. אני אקריא את השמות לפי הסדר, וכמובן, רק מי שנוכחים באולם יוכלו להשתתף. חבר הכנסת מאיר פרוש. חבר הכנסת חיים אורון. חבר הכנסת מוחמד ברכה, בבקשה.

מוחמד ברכה (חד"ש-תע"ל):

אדוני היושב-ראש, כנסת נכבדה, התקנות האלה יש בהן ענישה לכתובת הלא-נכונה. באים להעניש אנשים שמחפשים את לחמם - בשל המצוקה הקשה שהם חיים בה תחת הכיבוש, ומכיוון שמדינת ישראל, שהיא הריבון בשטחים הכבושים, אינה מספקת להם את המינימום כדי להתקיים ולחיות, הם נאלצים לחפש את פרנסתם גם בדרכים של מה שקרוי שהייה בלתי חוקית.

הציניות בחקיקה הממשלתית הזאת היא, שבמקום להתמודד עם הצרכים האמיתיים, על-פי החוק הבין-לאומי ועל-פי חוק הצדק הטבעי – לספק לאנשים את המצע שעליו הם יוכלו להתפרנס בכבוד – במקום זה באים להעניש, ולייצר מערכת ענישה כלפי אנשים שמעסיקים את אותם אנשים, או שמובילים אותם, וזאת למרות העובדה הסטטיסטית הידועה – אם רוצים להצדיק את התקנה הזאת במניעת פיגועים, הסטטיסטיקה אומרת שמפגעים אינם באים משורות העובדים או הפועלים; אלה  הם אנשים קשי-יום שבאים כדי להתפרנס.

מדינת ישראל יכולה לפטור את עצמה מכל העול הזה בכך שהיא תפסיק את הכיבוש, אבל נראה שזה לא הולך לקרות מחר, היות שמר שרון הקים מפלגה חדשה כדי להמשיך את הכיבוש בדרכים אחרות. לכן התקנה הזאת - - -

צבי הנדל (האיחוד הלאומי - ישראל ביתנו):

הוא יותר שמאלני ממך.

מוחמד ברכה (חד"ש-תע"ל):

זה לא כבוד גדול. אני חושב שאתה טועה, הוא מקיים את התוכנית שלך בדרכים אחרות. שרון הוא אותו שרון, חביב המתנחלים, שרוצה להנציח את השליטה על העם הפלסטיני, להיפטר מאי-אלו ריכוזי אוכלוסייה פלסטינית, אבל להמשיך את השליטה. הוא בעצם מיישם את התוכנית של הנדל באמצעים של שרון.

אלי אפללו (אחריות לאומית):

אז אני לא מבין, יש ביניכם מחלוקת; זה אומר כך וזה אומר כך - - -

מוחמד ברכה (חד"ש-תע"ל):

אני סומך על בינתך, חבר הכנסת אפללו. אני אסביר לך: חבר הכנסת הנדל אומר ששרון שמאלני יותר ממני. אני אומר לו שהוא ימני כמוהו - הוא מבצע את אותה תוכנית, אבל באמצעים אחרים. זה כל העניין.

בכל מקרה, החוק הזה הוא בלתי אנושי ולא מוצדק. הוא בא לפגוע באותם אנשים קשי-יום שמחפשים את פרנסתם ובמי שמעסיקים אותם או מסיעים אותם, ולכן אין מקום לתקנה הזאת.

מל פולישוק-בלוך (שינוי):

אתה יכול להסביר? אם זה עובר, מעסיקים שמעסיקים שלא כדין, למה זה כל כך - - -

מוחמד ברכה (חד"ש-תע"ל):

אני מדבר ברמה הערכית הבסיסית. לא הקשבת לי מההתחלה. מדינת ישראל היא הריבון בשטחים הכבושים. על-פי החוק הבין-לאומי, וגם על-פי חוקי הצדק הטבעי, היא אמורה לספק את הפרנסה לאנשים. היא לא עושה את זה, ובמקום זה היא רודפת אחרי אותם אנשים שרוצים לספק פת לחם לילדיהם. זה יותר חשוב מאשר לכבד אי-אלו תקנות של להיכנס או לא להיכנס לשטח כזה או אחר. אני חושב שהזכות להתקיים גוברת על התקנות הדרקוניות של הכיבוש. תודה רבה.

היו"ר עבד-אלמאלכ דהאמשה:

תודה רבה לחבר הכנסת מוחמד ברכה. חברי הכנסת משה גפני ועסאם מח'ול – אינם נוכחים. חבר הכנסת עזמי בשארה. סליחה, לפני כן, השר ביקש להתערב. בבקשה, אדוני השר לביטחון פנים, נשמע אותך, ולאחר מכן נמשיך לפי הרשימה.

השר לביטחון פנים גדעון עזרא:

אדוני היושב-ראש, חברי חברי הכנסת, אני רוצה להבהיר את מהות החוק שאנחנו מבקשים להאריך בשנתיים. אני בעד עובדים פלסטינים פה, במדינת ישראל, אבל אני מתנגד לכך שבאים הנה אנשים ועובדים שלא כחוק. אני בעד מתן אישורים וכניסה לכאן. כל מי שנכנס לכאן באישור מקבל את כל זכויותיו, ביטוח לאומי וכיוצא בזה. מי שמעסיק כחוק ויש לו חמישה פועלים מיהודה ושומרון, ברגע שיש סגר, לא מגיע אליו אף פועל. מי שמעסיק שלא על-פי החוק, גם בסגר באים אליו פועלים. מי שמפעיל שלא כחוק משלם משכורת רעב לפועלים שלו. מי שמעסיק כחוק משלם על-פי חוקי מדינת ישראל.

לכן, כל אחד ואחד מכם שמעוניין בתעסוקה מלאה למשק ומעוניין בכך שהמשכורת לא תהיה משכורת רעב אלא משכורת נאותה, צריך לתמוך בחוק הזה.

יש פן נוסף לחוק הזה: ראינו מקרים שבהם מסיעים ומלינים –  לא מעסיקים – הסיעו והלינו מחבלים. זה פן שני של הצעת החוק. אבל בראש ובראשונה, הצעת החוק הזאת נועדה לתת משכורת הולמת למי שמועסק על-פי החוק. תודה רבה.

היו"ר עבד-אלמאלכ דהאמשה:

תודה רבה לחבר הכנסת גדעון עזרא, השר לביטחון פנים. חבר הכנסת עזמי בשארה - בבקשה, אדוני.

מוחמד ברכה (חד"ש-תע"ל):

כלומר, השר אומר שהצעת החוק נולדה מתוך רגישות חברתית.

עזמי בשארה (בל"ד):

אדוני היושב-ראש, חברי הכנסת, לדעתי יש אי-הבנה בכל הנושא של אחריות המדינה לשטחים שהיא אחראית להם מבחינה ביטחונית. לדעתי יש למדינת ישראל מין אשליה, אשליה עצמית – אני לא יודע איך לקרוא לזה – כאילו היא אחראית לשטחים הכבושים מבחינה ביטחונית, ואם כך, אז רק ביטחונית. אין דבר כזה. כל עוד מדינת ישראל אחראית מבחינה ביטחונית, כלומר על שטחים לא ריבוניים, לא סוברניים, לפי אמנת ז'נבה היא אחראית גם לחייהם ולרווחתם של התושבים.

מדינת ישראל לא יכולה להגיד: אני מבטיחה את ביטחוני גם אם זה מונע מאנשים ללכת ללמוד; גם אם זה מונע מאנשים לצאת לעבודה או לקבל טיפול בריאותי נאות. עברו מהעולם הזמנים שבהם מדינת כיבוש היתה יכולה להתיר לעצמה להשתחרר מהעול של האוכלוסייה האזרחית בטענה שהיא רק שומרת על עצמה מהתנגדות החברה האזרחית כלפיה. הרי חברה אזרחית תחת כיבוש מתנגדת לכיבוש, ואז זה גורם "בעיות ביטחוניות" – כך קוראות לזה כל המדינות הכובשות בעולם.

תפקידה של מדינת הכיבוש אינו מסתכם בכך שהיא מגינה על עצמה מהתנגדות החברה האזרחית. יש אמנות בין-לאומיות שאומרות: יש זכות ללמוד, יש זכות לעבוד, יש זכות להתפרנס וכו'.  התורה המשפטית היא מוזרה ביותר כאשר מדובר בזכותם של אנשים לעבוד, ללמוד וכו'. המלה "ביטחונית" כאילו מטילה קסם, משתקת את המוח, משתקת את התבונה וכו'. לכן יש אמנות בין-לאומיות – כדי לא לסמוך על התבונה של המחוקק הישראלי, ואפילו לא לסמוך על בית-המשפט הישראלי. לשם כך יש אמנות בין-לאומיות. אומות העולם חשבו שלא צריך לסמוך על התבונה של המדינות הכובשות, אלא צריך להכריח אותן.

ברור שכל מדינה כובשת תגיד: הביטחון שלי חשוב יותר. בסדר, לכן יש אמנות, ומדינת ישראל לא יכולה כל הזמן לחוקק חוקים שמונעים מאנשים להתפרנס – היא יכולה לעזוב את האנשים לנפשם, כלומר לא לשלוט בהם, לא ביטחונית ולא לא ביטחונית. פשוט לעזוב אותם לנפשם. אין פלסטיני שיש לו זכות לדרוש לעבוד בישראל אם יש לו מדינה ריבונית על כל השטחים שלו.

מדינת ישראל מתערבת לא רק אם הם עובדים בישראל. אם הם עובדים במפרץ, הם מאבדים את תעודת הזהות הירושלמית. אם הם עובדים בירדן, הם עוברים שבעה מדורי גיהינום בגבול, כשהם חוזרים. מדינת ישראל לא רק לא מסייעת להם לעבוד בישראל, אלא אם הם עובדים מחוץ לשטחים - בירדן, במדינות המפרץ וכו' - יש להם המון בעיות עד שהם חוזרים למשפחותיהם, במחסומים, בוויזות, באשרות, מאבדים תעודות זהות, מאבדים אשרות שהייה כאילו הם מהגרים לארץ הזאת וכאילו הם לא תושבים מקומיים.

לכן, אדוני היושב-ראש, חקיקה כזאת לא מסתכלים על הסיבה המיידית שלה, אלא רואים אותה במכלול, בקונטקסט. במכלול, בקונטקסט, אנחנו לא יכולים אלא להתנגד להצעה הזאת. תודה.

היו"ר עבד-אלמאלכ דהאמשה:

תודה רבה לחבר הכנסת עזמי בשארה. חבר הכנסת ואסל טאהא - בבקשה, אדוני. אחריו - חברי הכנסת מרגי, טיבי, אריאל, זחאלקה, נסים זאב ובני אלון.

ואסל טאהא (בל"ד):

אדוני היושב-ראש, חברי הכנסת, הצעת החוק הזאת היא לא רק בלתי אנושית אלא היא אכזרית ודורסנית.

רציתי, אדוני היושב-ראש, להתייחס למה שאמר כבוד השר, שהוא שמח וישמח על כך שמדינת ישראל מנפיקה אשרות כניסה לעובדים בישראל. הוא רוצה בזה, אבל רציתי להגיד לו כמה מהפועלים נכנסים עם אשרות, מה הוא מספר האשרות שממשלת ישראל מנפיקה לעובדים, לפועלים שמתכוונים לפרנס את משפחותיהם. זהו אחוז מזערי ושולי, והשאר נשארים בתוך הערים ובתוך הכפרים, מאחורי הגדר, מונעים מהם מלפרנס את משפחותיהם, מרעיבים אותם. היום יש תופעה חדשה, ששולחים את הילדים הקטנים בני תשע ועשר לעבוד בעבודות קשות על מנת לפרנס את המשפחות. אני עד לכך שהרבה ילדים מסתובבים בכפרים, מחפשים עבודה ונוטשים את בתי-הספר על מנת לפרנס את המשפחות שלהם.

המדיניות הזאת, הדורסנית, המונעת מתושבי הגדה המערבית, העובדים, הפועלים, לפרנס את משפחותיהם, היא מדיניות אכזרית ודורסנית. יש להפסיק אותה.

שנית, השר אומר שהוא שמח שמדינת ישראל מנפיקה אשרות. האשרות הן סלקטיביות ולא נותנות לפועלים להיכנס ולעבוד בצורה רחבה. חברי שקדמו לי דיברו על האחריות של ישראל לתושבים בגדה המערבית, לתושבי השטחים הכבושים. האחריות הזאת אינה עומדת בזווית הביטחון. היא אחראית לכל חייהם - לעבודתם, לפרנסתם. לכן, אם היא באמת רוצה לצמצם את תופעת השהייה הבלתי-חוקית, היא חייבת לאשר לכל פועל ולכל אדם שרוצה לפרנס את משפחתו לעבוד בכבוד ובצורה חופשית, בלי שום הגבלה, ולא להפוך את השיטה הזאת לשיטה סלקטיבית, שתפגע בכל אזרחי הגדה המערבית, הסובלים מהכיבוש.

יש צורך להפסיק את הכיבוש, לתת להם ריבונות, לתת להם עצמאות, לתת להם לבנות את המוסדות שלהם, ואז אפשר יהיה לומר שאסור לפועלים פלסטינים להיכנס ולעבוד. לכן, אדוני היושב-ראש, אנחנו מתנגדים לחוק הזה.

היו"ר עבד-אלמאלכ דהאמשה:

תודה רבה לחבר הכנסת ואסל טאהא. חבר הכנסת יעקב מרגי - איננו. חבר הכנסת אחמד טיבי - אינו נוכח. חבר הכנסת אורי אריאל, בבקשה. אחריו - חבר הכנסת ג'מאל זחאלקה.

אורי אריאל (האיחוד הלאומי - ישראל ביתנו):

אין ממשלה היום, אדוני היושב-ראש? כבר מזמן ויתרתם על זה?

היו"ר עבד-אלמאלכ דהאמשה:

יש סגן שר תורן.

אורי אריאל (האיחוד הלאומי - ישראל ביתנו):

סליחה, סליחה.

מגלי והבה (אחריות לאומית):

יש שני סגני שרים.

אורי אריאל (האיחוד הלאומי - ישראל ביתנו):

אדוני היושב-ראש, חברי חברי הכנסת, למה רק שני סגני שרים? תהיו עשרים. למה אתם מסתפקים במועט? תחלקו לחבר'ה קצת. את הכול אתם שומרים לעצמכם? אתם לא יכולים לחלק?

מגלי והבה (אחריות לאומית):

בקואליציה הבאה. היית שם, היית שם.

היו"ר עבד-אלמאלכ דהאמשה:

אפשר לעשות סגן שר לכל חבר כנסת, לא?

אורי אריאל (האיחוד הלאומי - ישראל ביתנו):

חברי הכנסת, החוק הזה הוא חוק ראוי. חברי הכנסת הערבים שמלינים על החוק הזה נותנים בעצם דבריהם הגנה לאלה שמלינים את העובדים ואת השוהים הבלתי-חוקיים. הרי החוק הזה מעניש גם את המעסיקים, גם את המסיעים וגם את המלינים, ולא פחות מהם, את השוהים הבלתי-חוקיים.

מה אתם מתרעמים? מה אתם חושבים, שפה מקימים מדינה פלסטינית ומפרנסים אותה? אתם רוצים לאכול מהכף של מדינת ישראל כל הזמן? מי שעובר על החוק, ייענש, גם אם הוא יהודי שמלין אותו, גם אם הוא ערבי שחצה את המקום שאסור לו לחצות.

ג'מאל זחאלקה (בל"ד):

גם אם - - -

אורי אריאל (האיחוד הלאומי - ישראל ביתנו):

גם אם תצעק, אף אחד לא ישמע אותך. יש יתרון למי שמדבר מלמעלה, שהמיקרופון והרמקול אצלו. אם תצעק יותר, נבקש מלמעלה לתת לנו עוד תגבור. חבל לך, אל תהיה צרוד. אתה אומנם רוקח, אבל תשמור על - - -

החוק הזה הוא חוק שחשוב לחוקק אותו, וגם פה יש לי הערה לעצם השיטה. השיטה שלפיה כל פעם מביאים את זה כהוראת שעה, חוץ מזה שהיא נותנת במה לנואמים, לא עושה טוב עם שום דבר. זה חוק שראוי שיהיה בספר החוקים של מדינת ישראל, וחשוב ונכון שמדינת ישראל תביא אותו כחקיקה ראשית רגילה ומלאה. אני אציע, בעזרת השם, בהכנה לקריאה שנייה ושלישית, לשנות את זה כך שזאת תהיה חקיקה מלאה בכנסת ישראל. ראויים האזרחים ליותר ביטחון וליותר שמירה על החוק, ולא כמו שהממשלה מתנהגת וראש הממשלה מתנהג בדריסתו את החוק. תודה.

היו"ר עבד-אלמאלכ דהאמשה:

תודה רבה לחבר הכנסת אריאל. חבר הכנסת ג'מאל זחאלקה - בבקשה, אדוני. אחריו - חברי הכנסת נסים זאב ובני אלון. לאחר מכן נעבור להצבעה.

ג'מאל זחאלקה (בל"ד):

כבוד היושב-ראש, רבותי חברי הכנסת, לפני ההתייחסות לחוק עצמו, צריך לזכור שהפלסטינים הם בני הארץ, הם הילידים, הם תושבי הארץ המקוריים, וזכותם להסתובב בארצם הם באופן חופשי. הם לא כובשים אף אחד, הם לא באים לכבוש, הם חיים בארצם. זה שממשלת ישראל שמה גבול, זה שהיא שמה גדר, זה בניגוד לצדק הטבעי. במקומות אחרים עשו את זה, בדרום-אפריקה ובמקומות אחרים בעולם, אבל זכותו של הפלסטיני להסתובב בארצו הוא.

אני רוצה לענות על טענותיו של השר גדעון עזרא. ראשית, כל מי שרוצה להעסיק פועל פלסטיני באופן חוקי צריך לשלם 1,500 שקל ללשכת התעסוקה לפני שהוא משלם לו משכורת. 1,500 שקל הם לא מס, לא ביטוח לאומי, לא ביטוח בריאות, אלא הם יורדים ממשכורתו. אם מעסיק רוצה להעסיק פועל פלסטיני, הוא מנכה ממשכורתו באופן ברוטלי וללא שום הצדקה 1,500 שקל שמועברים לקופת המדינה. זה לא כתוב בשום מקום, זה עושק. בסופו של דבר המעסיק מגלגל את זה על העובד, ובמקום שהעובד יקבל 5,000 שקל ברוטו, הוא יקבל 3,500 שקל ברוטו, לפני מסים, לפני ביטוח ולפני כל מה שהפליא לומר כאן השר, כאילו זה לטובת העובדים. 1,500 שקל גונבים מהעובד הפלסטיני שעובד כאן, דרך המעסיק שלו. אומרים למעסיק: קח מכיסו של הפועל 1,500 שקל ותן לנו. לוקחים את זה וזה נעלם. לא זכויות, לא כלום ולא בטיח. זאת המציאות. גם בדרך הזאת מנסים למנוע את עבודה מהפלסטינים.

מדברים על כך שנותנים אישורים. ממש הצחקתם אותנו. כמה אישורים נותנים?

צבי הנדל (האיחוד הלאומי - ישראל ביתנו):

יותר מדי.

ג'מאל זחאלקה (בל"ד):

האם מי שרוצה לעבוד באופן חוקי, הדבר מתאפשר לו? לא מתאפשר לו. מעמידים את האנשים, גם את המעסיק וגם את העובד, במצב בלתי אפשרי. אנשים באים לחפש את פרנסתם. דעו לכם שרוב הפועלים הפלסטינים שתופסים ומענישים, ומענישים את המעסיקים שלהם, הם אנשים שבקושי מצליחים לעבוד יומיים-שלושה בחודש.

יש כאן מדיניות מכוונת ללחוץ על העם הפלסטיני מבחינה כלכלית. שמים מצור על השטחים הכבושים. ישראל הרי כובשת, וישראל שולטת על כל הגבולות, זה לא שאדם חופשי להיכנס ולעבוד כראות עיניו. ישראל הרסה את התשתיות בחברה הפלסטינית. בחמש השנים האחרונות כמעט מחצית מהתשתיות נהרסו. ישראל יוצרת מצב שבו אין עבודה – בסופו של דבר ישראל אשמה בזה שאין עבודה בגדה, ובזה שהיא לא נותנת לאנשים לעבוד, וזה כמובן מביא אותנו להתנגדות לחוק הזה.

אנחנו מתנגדים לחוק, אדוני היושב-ראש.

היו"ר עבד-אלמאלכ דהאמשה:

תודה רבה לחבר הכנסת ג'מאל זחאלקה. חבר הכנסת נסים זאב, בבקשה. יחתום את רשימת המתדיינים חבר הכנסת בני אלון.

נסים זאב (ש"ס):

אדוני היושב-ראש, כנסת נכבדה, אני לא מבין את מהות הצעת החוק הזאת. קונדוליסה רייס אמרה לראש הממשלה: אתה חייב לפתוח את הגבולות, הפרוזדור מעזה ליהודה ושומרון חייב להיות פתוח לפלסטינים. האם למישהו יש שליטה על מה שקורה בדרך? האם אותם פלסטינים עזתים – אני מדגיש: עזתים – שעוברים ליהודה ושומרון, לא נכנסים לתחומי "הקו הירוק"? הרי יש עשרות אלפי פלסטינים בתחומי "הקו הירוק". פתאום באים להציע הצעת חוק: שוהים בלתי חוקיים הם מסוכנים למדינת ישראל. המדיניות של ראש הממשלה היא שמסכנת את מדינת ישראל – צריך לומר את האמת. אם הוא פותח את הגבולות, אם המודיעין אומר שזה עניין זמני שלא עובר נשק מעזה, ועוד מעט יהיו מנהרות מעזה אל תוך תחומי "הקו הירוק", זאת אומרת שאת מה שהיה בפתחת רפיח המחבלים מתכננים היום בגבול עזה--ישראל.

אני רוצה להעיר שתי הערות חשובות על דברים שאנחנו נתקלים בהם כמעט יום-יום. יש חברות כוח-אדם שמחליפות את העובדים, ומדי פעם אתה רואה שמביאים עובדים, חלקם חוקיים וחלקם לא חוקיים, חלקם שוהים כאלה ואחרים. כאשר יש תביעה, מדובר בה במעסיק בפועל. המעסיק בפועל לא יכול לדעת אם הוא מקבל מחברת כוח-האדם את אותם עובדים או שחברת כוח-האדם מחליפה את העובדים. למשל, דוגמה קלאסית: במוסדות ציבור מביאים עובדי ניקיון. עובדי הניקיון מתחלפים כמעט בכל יום, לפעמים בכל שבוע, זה תלוי. האם אותו המעסיק בפועל, אותו מנהל מוסד, צריך להיות אחראי לכך? הוא צריך להיות הנתבע? הוא צריך להוכיח את חפותו? אני רוצה שלקראת הקריאה השנייה והקריאה השלישית הנושא הזה יעוגן בחוק. לא ייתכן שהתביעה תהיה נגד המעסיק בפועל ולא נגד מנהל חברת כוח-אדם בלבד.

דבר נוסף: אולי חברים לא יודעים שיש רשיון כניסה למעלה-אדומים שלא תקף לירושלים. לא תמיד המעסיק יודע שהרשיון הוא מוגבל. במעלה-אדומים העובד לא נקרא מחבל, הוא לא מסוכן, אבל עוד כמה קילומטרים הוא פתאום נעשה שהיד, הוא פתאום הופך להיות מסוכן. אין דבר כזה. צריך לבטל את זה. אם יש לפלסטיני רשיון לעבוד בתחומי מדינת ישראל, זה לא צריך לשנות אם זה במעלה-אדומים או בירושלים – אלא אם כן יש כוונה כבר מהיום לקבוע שמעלה-אדומים לא נכללת בגבולות מדינת ישראל.

היו"ר עבד-אלמאלכ דהאמשה:

תודה רבה. אחרון הדוברים, חבר הכנסת בני אלון - בבקשה, אדוני. לאחר מכן נעבור להצבעה.

בנימין אלון (האיחוד הלאומי - ישראל ביתנו):

אדוני היושב-ראש, כנסת נכבדה, אני חושב שחברי הכנסת הערבים מגזימים כשהם מגינים על פיגועים, על מבצעי פיגועים ועל מי שמלין אותם. אני באמת מתפלא על כך. אומנם הם מייצגים אומה שהיא אויבת לנו, אבל בתוך הבית הזה צריכים להתקיים כללים מינימליים. לא יכול להיות שהם יהיו נגד חוק שמטרתו למנוע פיגועים בתל-אביב ובמקומות כאלה. אני מתפלא עליהם.

הבעיה המרכזית היא שהממשלה הזאת, בראשות יושב-ראש סיעת קדימה, התנועה החדשה שערקה מהימין לשמאל, פתחה את הגבול למצרים - בסדר. מכניסים לרצועת-עזה את כל הנשק, פי-מיליון ממה שהיה ב"קארין A" - בסדר. אבל הם פותחים עכשיו את עזה, דרך קריית-גת ודרך קריית-מלאכי, ליהודה ושומרון. פה בחוק מדברים על אחד שנוסע בטנדר. שרון השמאלן והממשלה שלו פותחים את הכבישים מקריית-גת ומקריית-מלאכי, כך שרצועת-עזה תתחבר ליהודה ושומרון, שאלפים-אלפים ייסעו, ואז איזה טעם יש בכלל לרדוף אחרי אחד פה ואחד שם שמלין מישהו שלא כחוק? אני לא מבין איך אדם שהיה פעם ימני – איך חברי כנסת שהיו פעם בליכוד הופכים להיות חבורה שמאלנית כזאת.

ג'מאל זחאלקה (בל"ד):

ביקשתי ממך שלא להעליב את השמאל בבקשה.

בנימין אלון (האיחוד הלאומי - ישראל ביתנו):

אתם פתחתם את עזה למצרים, שעזה תתמלא במרגמות, שעזה תתמלא בכלי נשק ובארטילריה - בסדר. עכשיו אתם רוצים לפתוח את עזה כך שקריית-גת וקריית-מלאכי וכל הדרך בין רצועת-עזה ליהודה ושומרון יהיו מאגר אחד של פיגועים?

אני מקווה שכל אזרחי הארץ, לא רק אלה שגרים בקריית-גת ובקריית-מלאכי, יבינו שהסכנה שעומדת להיות כאן אחרי הבחירות היא השתלטות של שמאל שיש לו גם יכולת להרוס בתי-כנסת ובתים; כמו שהוא עשה עכשיו בגוש-קטיף הוא יעשה בבית-אל, בעופרה ובכל היישובים שמעבר לגדר. לכן עם ישראל, כמו שהוא דחה את אוסלו ואת כל המנהיגים של העבודה, כך הוא ידחה את ההתנתקות ואת כל התוכניות השמאלניות ביהודה ושומרון של מפלגת השמאל החדשה בראשות אריאל שרון. תודה רבה.

היו"ר עבד-אלמאלכ דהאמשה:

תודה רבה לחבר הכנסת בני אלון.

חברי הכנסת, אנחנו עוברים להצבעה. הצעת חוק שהייה שלא כדין (איסור סיוע) (הוראות שעה) (תיקון מס' 9), התשס"ו-2005, נוסח מתוקן, קריאה ראשונה - מי בעד? מי נגד? אפשר להצביע.

הצבעה מס' 9

בעד ההצעה להעביר את הצעת החוק לוועדה – 20
נגד – 4
נמנעים – אין
ההצעה להעביר את הצעת חוק שהייה שלא כדין (איסור סיוע) (הוראות שעה) (תיקון מס' 9), התשס"ו-2005, לוועדת הפנים ואיכות הסביבה נתקבלה.


היו"ר עבד-אלמאלכ דהאמשה:

ובכן, ברוב של 20 תומכים, ארבעה מתנגדים ובהעדר נמנעים, הצעת החוק אושרה בקריאה ראשונה ותועבר לוועדת הפנים ואיכות הסביבה להמשך הכנתה.


הצעת חוק לתיקון פקודת העיריות (מס' 107) (מינוי מבקר העירייה – קיצור תקופת צינון), התשס"ו-2005
[רשומות (הצעות חוק, חוב' כ/102).]
(קריאה ראשונה)

היו"ר עבד-אלמאלכ דהאמשה:

חברי הכנסת, הנושא הבא הוא הצעת חוק לתיקון פקודת העיריות (מס' 107) (מינוי מבקר העירייה - קיצור תקופת צינון), התשס"ו-2005, של חבר הכנסת איתן כבל - קריאה ראשונה. יציג את ההצעה חבר הכנסת כבל. בבקשה, אדוני.

איתן כבל (העבודה - מימד - עם אחד):

אדוני היושב-ראש, חברי חברי הכנסת, סעיף 167(ג1) לפקודת העיריות קובע, כי "מי שכיהן כחבר מועצה לא ימונה ולא יכהן כמבקר עירייה בשום עירייה אלא אם כן עברו עשר שנים מתום כהונתו כחבר מועצה". בהצעת חוק לתיקון פקודת העיריות (מס' 107) (מינוי מבקר העירייה – קיצור תקופת צינון), התשס"ו-2005, מוצע לקצר את תקופת הצינון הנדרשת מחבר מועצה לשעבר המבקש להתמנות לתפקיד מבקר עירייה אחרת – מעשר שנים לחמש שנים. על-פי ההצעה, תיוותר בעינה תקופת הצינון לגבי חבר מועצה לשעבר המבקש להתמנות לתפקיד מבקר העירייה באותה עירייה שבה כיהן בתפקיד חבר המועצה.

לדעתי, משך הגבלת העיסוק שקבוע בסעיף האמור הוא ארוך מדי. הגבלה על חבר מועצה לכהן כמבקר בכל עירייה שהיא, אף אם הוא כשיר לכך, במשך עשר שנים מתום כהונתו, אינה סבירה, ולכאורה אינה עולה בקנה אחד עם הוראות חוק-יסוד: חופש העיסוק.

חברי חברי הכנסת, הרי לא מתקבל על הדעת שמי שהולך להיות מבקר – אני לא מכיר שום תפקיד שיש בו הגבלה כל כך דרקונית. נכון, כשמדובר בכהונת מבקר ברשות המקומית שבה הוא היה חבר המועצה, אין ויכוח. אבל לומר לאדם שהתמודד לרשות, הפסיד, פרש, ויש לו מקצוע של מבקר, שמאותו רגע, מכיוון שהוא ניסה להיות חלק ממערכת פוליטית, הוא פסול לעשר שנים בדן גם אם הוא גר באילת?

רשף חן (שינוי):

מה זה "מקצוע של מבקר"?

איתן כבל (העבודה - מימד - עם אחד):

יש מקצוע כזה. רק על זה אני מדבר. זה לא שאני מבטל את ההגבלה לגמרי. לא אמרתי שמי שילך לעיר אחרת, שאינה העיר שהוא גר בה, יהיה פטור לגמרי. מדברים על חמש שנים. גם אם אתה מבקר העירייה בראשון-לציון ואתה רוצה ללכת להיות מבקר העירייה בעפולה אתה פסול?

חמי דורון (שינוי):

אם אתה מבקר העירייה בראשון ורוצה להיות מבקר העירייה בעפולה, אין בעיה.

איתן כבל (העבודה - מימד - עם אחד):

לא, התכוונתי לחבר המועצה. יש גבול לדרקוניות - - -

נסים זאב (ש"ס):

תקופת הצינון - - -

איתן כבל (העבודה - מימד - עם אחד):

אתה יודע מה, רק מכיוון שאתה ביקשת – מי ביקש ממני לקצר?

נסים זאב (ש"ס):

- - -

איתן כבל (העבודה - מימד - עם אחד):

חברים, אני מקבל את הצעתו של נסים זאב, ואני אומר את זה כאן. כל ההצעה הזאת באה לעסוק בדבר אחד. בתוך העיר - מקובל. בעיר אחרת, חברים יקרים, גם פה יש גבול, ואפשר להוריד את זה מעשר שנים לחמש. זאת הצעת החוק שלי. תודה.

היו"ר עבד-אלמאלכ דהאמשה:

תודה רבה לחבר הכנסת איתן כבל. חברי הכנסת, אנחנו עוברים לרשימת המתדיינים. לפי הרשימה הדוברים הבאים הם חברי הכנסת חיים אורון ומאיר פרוש. חבר הכנסת נסים זאב - בבקשה, אדוני. לאחר מכן ידברו חברי הכנסת צבי הנדל, חמי דורון ורשף חן, ונעבור להצבעה.

נסים זאב (ש"ס):

אדוני היושב-ראש, שמעתי את הצעת החוק. היא ממש הצעה נכונה, נבונה, שקולה ומאוזנת. הלוואי שכאלה היו כל החוקים, שיש בהם הרבה היגיון והרבה חוכמת חיים של אנשי ניסיון כמו חבר הכנסת איתן כבל. איתן כבל, תראה אילו ברכות ואילו שבחים אני נותן לך, ואתה אפילו לא שומע.

איתן כבל (העבודה - מימד - עם אחד):

קצר בהם.

נסים זאב (ש"ס):

לא, אני לא אקצר, כיוון שמדובר בשבחו של אדם.

היו"ר עבד-אלמאלכ דהאמשה:

רק רגע, חבר הכנסת נסים זאב. יש חברי כנסת שרצו להירשם – אני מבקש לוודא שנרשמתם אצל המזכירה, שלא נטעה. בבקשה, אדוני.

נסים זאב (ש"ס):

לדעתי, ברור שעשר שנים - זה היה מוגזם. אבל בכלל יש הגזמה בכך שחבר מועצה לא יכול להיות מבקר בעיר אחרת. איזה ניגוד אינטרסים בכלל יכול להיות? זה דבר לא מובן. גם אם רוצים לעשות צינון – אפילו לרמטכ"ל נותנים שנתיים תקופת צינון לפני שיוכל להיות ראש הממשלה או שר הביטחון, ואנחנו יודעים שזה הרבה יותר משפיע – רמטכ"ל – על המערכת הפוליטית, ושם הסתפקנו אולי ב-18 חודש או בשנתיים. ופתאום, חבר מועצה שרוצה להיות מבקר – פה צריך כל כך הרבה שנים? גם תקופה של חמש שנים נראית לי מוגזמת. אני מבקש שתקופת הצינון תהיה שנה אחת בלבד, כי אם מדובר בחבר מועצה שרוצה להיות מבקר בעיר אחרת - - -

חמי דורון (שינוי):

שבועיים.

נסים זאב (ש"ס):

את זה אתה תציע. לא בשבילי. למה מה, אתה עושה לי פה טובה?

צבי הנדל (האיחוד הלאומי - ישראל ביתנו):

ואם הוא היה במועצת הלול?

נסים זאב (ש"ס):

ואם הוא רצה להיות מבקר באותה עיר שבה הוא היה חבר המועצה, צריכה לחלוף קדנציה אחת, של ארבע או חמש שנים, לא מעבר לזה. לא צריך עשר שנים. לא יכול להיות שלא ייתנו לו לעולם להיות מבקר העירייה באותה עיר. פה מדובר רק בעיר אחרת, ובעיר שבה הוא כיהן כחבר מועצה כאילו אין לו סיכוי להיות אף פעם, אלא אם כן השם יאריך את ימיו בטוב ושנותיו בנעימים והוא יזכה למאה-ועשרים שנה, רק אז יהיה לו סיכוי להיות פעם מבקר. אם זאת עבודתו וזה תפקידו, והוא עורך-דין, ייתכן מאוד – ואני דווקא מתייחס לרשף חן, שהוא גם עורך-דין.

רשף חן (שינוי):

כשאני הייתי חבר מועצה הייתי בן 27.

נסים זאב (ש"ס):

אז אתה יודע מה? אתה הראשון שצריך לתמוך בהצעה שלי.

היו"ר עבד-אלמאלכ דהאמשה:

תודה רבה, אדוני. חברי הכנסת, אנחנו ממשיכים ברשימת המתדיינים. חבר הכנסת צבי הנדל - בבקשה, אדוני. אחריו – חברי הכנסת חמי דורון, רשף חן, עזמי בשארה, מוחמד ברכה ויעקב מרגי. זאת הרשימה. בבקשה.

צבי הנדל (האיחוד הלאומי - ישראל ביתנו):

מכובדי היושב-ראש, חברי חברי הכנסת, בדרך כלל נדיר שאני מסכים עם איתן כבל, מזכ"ל מפלגת העבודה. הפעם אני חושב שהתיקון ראוי. לפעמים משתרבבות לחוקים כל מיני הוראות דרקוניות, שבאמת אי-אפשר לזכור ממה הן נולדו ואיפה הן צמחו. אם מבקר באמת עובר לעירייה אחרת כדי להיות מבקר, והיה חבר המועצה לא בעיר שבה הוא מבקש להיות המבקר, הרי גם חמש שנים זה המון זמן, ועשר שנים זה ממש בלתי מובן.

הלוואי שהיה אפשר – בדקויות האלה ובזהירות הזאת שאנחנו נוהגים אצל אחרים, הלוואי שהיינו נוהגים גם כאן, בבית הזה, עם אנשים מושחתים. הרי אנחנו מפחדים שתהיה שחיתות. חברי משינוי, אתם מאוד מפחדים שחמש שנים אולי לא יספיקו; יש פה מושחתים פי-מיליון, שאין עליהם שום מגבלה, בשום צורה ובשום דרך. כן, אז אנחנו נזהרים אצל אחרים.

איש השמאל הקיצוני הזה, שגנב קולות מהמחנה הלאומי, ועכשיו עם חיים רמון מקים מפלגה בשביל למכור את כל ארץ-ישראל, וכל התהליך הזה התחיל בגלל התיקים הפליליים שלו - אצלו אין שום דבר, לא הקפאה ולא צינון. האמת, אני לא רוצה שיצטנן, הוא יהודי מבוגר. אני רוצה שיהיה בריא ויאריך ימים בבריאות טובה, אבל בחווה. אני לא מבין למה המדינה צריכה לסבול. למה אנשי כפר-סבא, רעננה, תל-אביב, צריכים להיות תחת איום, אחרי שהוא הולך לרדת מכל ההר, להפקיר את כל ההתיישבות ולחזור לגבולות שאיש מפלגת העבודה אמר שהם גבולות אושוויץ; לא אני אומר את זה.

אבל כנראה אין גבול לציניות. והנחמדות שלו, וההתנהלות הדובית החמודה של הסבא הזה, עם החיוך, כאילו מכפר על הכול, כאילו הוא לא מסכן את המדינה. כאילו אין חשש שאנחנו נחזור, כמו אחרי אוסלו, לאוטובוסים מתפוצצים ומה לא, רק בגלל הדוביות החמודה, רק משום שהוא הצליח לסדר את המפלגה שלו. אה, איזה גאון. איך הוא סידר אותם.

אני מאוד מקווה, מאוד מקווה, שכשם שאנחנו יודעים כאן להתעלות על עצמנו כשיש תיקוני חקיקה אמיתיים, שיש בהם סיכוי כלשהו למנוע שחיתות באיזה גוף ציבורי - נדע שהגוף הציבורי המרכזי שמוביל את המדינה הזאת הוא הממשלה. וכשאיש כזה, שהבנק העולמי הכתיר אותו כאחד המנהיגים, המנהיגות הכי מושחתת בעולם המערבי היום - הם אומנם לא התכוונו לזה שהוא שמאלני; הבנק העולמי מאוד שמח שהוא שמאלני, אבל אפילו הוא, שהוא שמח על שמאלניותו של הקדימה הזה - אני בדיוק אמרתי לחברי קודם - -

היו"ר עבד-אלמאלכ דהאמשה:

תודה רבה, חבר הכנסת הנדל.

צבי הנדל (האיחוד הלאומי - ישראל ביתנו):

אני כבר מסיים. - - שפעם הוא היה אומר - - -

היו"ר עבד-אלמאלכ דהאמשה:

כן. אני מבקש לא להשחית את זמננו יותר.

צבי הנדל (האיחוד הלאומי - ישראל ביתנו):

הבנתי. אני כבר מסיים. פעם הוא היה אומר: אחרי, עכשיו הוא אומר: קדימה. אז אני מאוד מקווה שבסופו של דבר כולם יהיו מספיק חכמים וייתנו לבן-אדם ללכת קדימה, הביתה, ולא להשחית את הזמן של המדינה הזאת, את ביטחונה ואת כלכלתה.

היו"ר עבד-אלמאלכ דהאמשה:

תודה רבה לחבר הכנסת הנדל. חבר הכנסת חמי דורון - בבקשה, אדוני. אחריך ידבר חבר הכנסת רשף חן, ואחריו - - -

צבי הנדל (האיחוד הלאומי - ישראל ביתנו):

שמע, אני גם יכול לרדת עליך. אתה לא מכיר את זה. אתה תנהג בי כמו שאתה נוהג בחבריך. לא משחית את זמנך ולא את של סבתא שלך. תתנהג כמו בן-אדם. אם לא - גם אני יכול להחזיר לך.

היו"ר עבד-אלמאלכ דהאמשה:

אבל מה עשיתי עכשיו?

צבי הנדל (האיחוד הלאומי - ישראל ביתנו):

אתה דיברת לא כמו שאתה מדבר עם כל חבר כנסת פה.

היו"ר עבד-אלמאלכ דהאמשה:

בסדר. קיבלתי, חבר הכנסת הנדל, תודה רבה. בבקשה, חבר הכנסת חמי דורון.

חמי דורון (שינוי):

אדוני היושב-ראש, חברי חברי הכנסת, שמעתי את חבר הכנסת כבל בקשב רב, וצר לי לומר שאני לא חושב כמוהו בנושא הצעת החוק, לגבי הצינון. לצערי הרב, יש היום יותר מדי מקרים שבהם חברי מועצה שמקבלים כל מיני תפקידים בכל מיני מקומות - הרי אתה יודע שאנחנו לא חיים בעולם שכולו טוב, אלא חיים בעולם שבו הדברים הם ברורים וידועים, ובהחלט יכול להיווצר מצב שבו חבר מועצה ממפלגה x, ראש הרשות הוא מהמפלגה שלו, וחבר המועצה עושה לו קצת יותר מדי תרגילים. ואז ראש העיר אומר: אתה יודע מה? בוא, אני אסדר לך תפקיד. אסדר לך ג'וב. אתה ממילא לא עובד, או עובד בעבודה שבה השכר שלך נמוך. אסדר לך תפקיד. תהיה מבקר עירייה, אבל אתה לא יכול להיות אצלי. אז אני יש לי את מוישה שהוא חבר המפלגה שלנו, חבר מפלגת x, והוא ראש הרשות בעפולה, ואני אסדר לך שם תפקיד.

בנימין אלון (האיחוד הלאומי - ישראל ביתנו):

בעוד חמש שנים?

חמי דורון (שינוי):

בהחלט. אין שום בעיה. אין שום בעיה בנושא הזה.

איתן כבל (העבודה - מימד - עם אחד):

החוק אומר: מי שכיהן. החוק לא מדבר על מי שמכהן כמבקר מועצה. באמת, איזו קונספירציה אתה עושה.

חמי דורון (שינוי):

אבל מה זה "מי שכיהן", חבר הכנסת כבל? זה אומר שאני, כרגע, חבר מועצה - - -

איתן כבל (העבודה - מימד - עם אחד):

- - -

חמי דורון (שינוי):

חבר הכנסת כבל, אני יכול להראות לך עכשיו במפלגה שלך דוגמאות כאלה, שקרו, ואני יודע אותן. נו, באמת. הן כתובות בעיתונות.

עכשיו, מה זאת אומרת "מי שכיהן", חבר הכנסת בני אלון? זה אומר שחבר מועצה בא ואומר: אוקיי, אני מתפטר עכשיו מהמועצה וחמש השנים נספרות מרגע שהפסקתי את הכהונה שלי. מחר-מחרתיים בבוקר. אין בעיה. אני לא חייב לחכות עד תום הקדנציה. אני לא מחכה. הדברים נעשים. זו גם הסיבה לכך שאנחנו העברנו פה לפני שעתיים, חבר הכנסת כבל - לצערי הרב, אני מודה - תקופת צינון בהתקשרות בחוזים של חבר מועצה שפורש או מפסיק או מפסיד, ולא ישמש עוד כחבר מועצת רשות מקומית. לצערי - רציתי חמש שנים בהצעת החוק המקורית, לצערי הרב נאלצתי להתפשר על 18 חודש, שזה מעט. ואתה יודע את זה. נאלצתי להתפשר.

איתן כבל (העבודה - מימד - עם אחד):

תראה, פה רצית שלוש שנים - - -

חמי דורון (שינוי):

יש חוק, חבר הכנסת כבל. יש חוק טוב. יש חוק טוב, שאומר: תקופת הצינון - החוק קיים. ומה אתה רוצה? אתה אומר: לא, החוק, אף-על-פי שהוא טוב, הוא לא בסדר - - -

איתן כבל (העבודה - מימד - עם אחד):

לא אמרתי, סליחה.

חמי דורון (שינוי):


בואו נקטין, בואו נקצר את התקופה, נקבע תקופה קצרה יותר, כדי שיהיה קל יותר  לקבל.

אני חושב שאתה, חבר הכנסת כבל, בן-אדם ישר. באמת, אני מאוד מעריך אותך. אני חושב שהיה ראוי שלא תעלה הצעת חוק כזאת, כי היא הצעת חוק לא ראויה. לא ראויה. לכן, אני מציע לחברי הכנסת לא לתמוך בהצעת החוק הזאת, להתנגד לה, להוריד אותה מסדר-היום. לא צריך לתקן חוק שהוא חוק טוב. אין סיבה. למה? אם החוק הוא טוב, למה לתקן אותו? הגיע הזמן - -

היו"ר עבד-אלמאלכ דהאמשה:

תודה רבה.

חמי דורון (שינוי):

- - שאנחנו נשים את המסמרות, שאנחנו נדאג שהדברים שהם טובים יתבצעו. אנחנו לא צריכים ליצור את השיטה שבה אנחנו נהרוס את הדברים הטובים. תודה.

היו"ר עבד-אלמאלכ דהאמשה:

תודה רבה לחבר הכנסת חמי דורון. חבר הכנסת רשף חן - בבקשה, אדוני, ואחריך ידברו חברי הכנסת עזמי בשארה ויעקב מרגי.

רשף חן (שינוי):

אדוני היושב-ראש, חברי חברי הכנסת, חבר הכנסת כבל יצא - רציתי לשאול אותו מה הניע אותו להגיש את הצעת החוק הזאת. על פניו היית חושב שזה עניין די אזוטרי, שחבר מועצה רוצה להיבחר להיות מבקר עירייה ברשות אחרת. כמה מקרים כאלה כבר יכולים להיות? אבל האמת היא שיש לא מעט מקרים כאלה. והסיבה לכך שיש לא מעט מקרים כאלה היא, שלמרבה הבושה תפקיד מבקר העירייה הוא בפועל מינוי פוליטי של ראש העיר.

נעשה צעד לתיקון העניין הזה בחוק שלי שהעברנו לפני כמה זמן, שקובע ועדה מאוזנת יחסית, שבודקת את המינויים של מבקרי העירייה, אבל עדיין לראש העיר, גם בוועדה הזאת, יש רוב. והמציאות הפוליטית אצלנו היא - וכל מי שכיהן, כמוני וכמו אחרים כאן, ברשויות המקומיות יודע - שמבקרי עיריות ממונים שוב ושוב על בסיס פוליטי. לוקחים את חבר המפלגה, לוקחים את זה שעזר במערכת הבחירות ולא הצליח להיכנס ברשימה לכנסת, וממנים אותו. יש כמה תפקידים בכירים בעירייה, כמה תפקידים עם שכר גבוה, ומבקר העירייה הוא אחד מהם.

לכן, עם כל הכבוד, שוב, מתוך ניסיון מר, אני לא מתרשם מההבחנה הזאת שמנסים לעשות כאן בין מינוי ברשות שהוא כיהן בה לבין מינוי ברשות אחרת. מפני ששיעור ראשון בבית-ספר לשחיתות במדינת ישראל, הכותרת שלו - חבר הכנסת דורון, נא לא להפריע לי, זה יעניין אותך אולי - הכותרת של השיעור הראשון בבית-הספר לשחיתות במדינת ישראל היא: החלפות. אני צריך לעשות מינוי  פוליטי - - -

היו"ר עבד-אלמאלכ דהאמשה:

בית-הספר לשחיתות, אדוני?

רשף חן (שינוי):

כן. בית-הספר לשחיתות. זה בית-ספר מצוין, בתל-אביב, ממש א"א - הכותרת היא: החלפות. אני צריך לעשות מינוי פוליטי אסור, ואתה צריך לעשות מינוי פוליטי אסור. המינוי הפוליטי האסור שלי הוא בגלל הקשר שלי אל הממונה. וחבר הכנסת בשארה, תרשה לי להשתמש בך, לך יש קשר עם הממונה שלך. אז נעשה החלפות: אני אמנה את שלך, אתה תמנה את שלי. שנינו נקיים וצחים כשלג. לא עשינו שום דבר. אני מכיר את האיש שלך? לא יודע מי זה בכלל. אתה מכיר את האיש שלי? לא מכיר. וברשויות המקומיות זה לחם חוק, ואם אנחנו נבדוק את המינויים שנעשים ברשויות המקומיות, אתם תמצאו ששוב ושוב הם עושים החלפות. וזה הסיפור פה. הסיפור של לעשות את ההבחנה בין הרשות שבה הוא כיהן לבין הרשות שבה הוא לא כיהן, זה כדי לאפשר את ההחלפות. אז אם זה נכון וטוב - וזה נכון וטוב - שמי שמזוהה פוליטית לא יהיה מבקר העירייה ברשות שבה הוא כיהן, זה נכון גם ברשות השכנה.

ואחרון חביב: הנושא הזה מצריך רפורמה. הרפורמה היא שמבקרי העיריות יהיו עובדים של משרד מבקר המדינה; שהם לא ימונו מטעם ראשי הערים. שהם יהיו אנשים מקצועיים, שהמחויבות האחת והיחידה שלהם תהיה למינהל התקין. כשנגיע ליום הזה יהיה סדר ברשויות המקומיות, ועד אז לא יהיה סדר ברשויות המקומיות.

עזמי בשארה (בל"ד):

תציע חוק. למה שלא תציע חוק?

רשף חן (שינוי):

אני אציע חוק.

היו"ר עבד-אלמאלכ דהאמשה:

תודה רבה לחבר הכנסת רשף חן. חבר הכנסת עזמי בשארה - בבקשה, אדוני. אחריך יחתום את רשימת הדוברים חבר הכנסת מרגי, ולאחר מכן נעבור להצבעה.

עזמי בשארה (בל"ד):

אדוני היושב-ראש, זה אחד המקרים הנדירים שבהם אתה שומע את הדיון ואתה משנה את דעתך. חשבתי להצביע בעד החוק, ואחרי ששמעתי את חמי דורון ואת רשף חן החלטתי להצביע נגדו. הנה, בפרלמנט כן משנים דעה כששומעים דברים רציונליים.

היו"ר עבד-אלמאלכ דהאמשה:

ההחלפות האלה זה חידוש שלא הכרנו.

עזמי בשארה (בל"ד):

א. זה חידוש. כל החיים אתה לומד מה קורה בעיריות, אתה לא מפסיק ללמוד. ב. למה מזכ"ל מפלגה מביא חוק כזה בזמנים כאלה? גם זה נושא.

חמי דורון (שינוי):

זו שאלת השאלות.

היו"ר עבד-אלמאלכ דהאמשה:

זה ערב בחירות.

עזמי בשארה (בל"ד):

דבר נוסף – מכל האנשים בעולם, למה חברי עיריות לשעבר מתמנים להיות מבקרי העיריות? גם זה. מה, זה לא שייך למיומנות? זה לא שייך להכשרה? אני מאוד נוטה לקבל את הצעתו של חבר הכנסת חן. בעתיד מישהו צריך להציע שמבקרי הערים יהיו פקידים במשרד מבקר המדינה. זה באמת מה שצריך להיות, ולא מינוי פוליטי של ראש העיר.

חמי דורון (שינוי):

אני חייב לומר לך, שהיתה לי פגישה עם המבקר הקודם, בזמנו, והצעתי לו את זה, והוא סירב לקבל את ההצעה.

עזמי בשארה (בל"ד):

כן. עכשיו אני מוסיף עוד נימוק. למה לנו לחשוד במחוקק שחוקק את החוק הזה? הרי אין לי חילוקי דעות פוליטיים בחוק. אני בטוח שהיו לו סיבות נסתרות. עכשיו בקריאה ראשונה - אבל החוק הזה, לפני שבא עכשיו, דנו בו והוא עבר שלוש קריאות. היתה סיבה מסוימת לחוקק אותו בזמנו. אז כל זה נסתר. כל האמת.

אני רוצה, אדוני היושב-ראש, חברי הכנסת, לדבר שתי דקות על כל הנושא הזה של עיריות. זאת בעיה מאוד משחיתה במגזר הערבי. בחברה הערבית זו אחת הבעיות הכי משחיתות שיש. היא הפכה את החלוקה החמולתית המסורתית של החברה לחלוקה פוליטית. יש שחיתות בכל דבר; במינויים, בכל דבר. זה נושא שנפתח. אבל לפעמים חשבתי שבחברה הערבית זה מושחת, עד שכל פעם אני שומע מה קורה בחברה הישראלית בכללותה.

מחר, או היום, אני לא יודע, לפי העיתונות, שרון מקיים מפגש ראשי ערים בשביל המפלגה שלו, וברור לכולם, דבר ראשון, שיש משבר בכל הערים והמועצות המקומיות; דבר שני, ברור שהתיק הזה עכשיו נמצא אצלו, שהרי שר הפנים התפטר, או התפוטר – אופיר פינס – ועכשיו משרד הפנים נמצא אצל המפלגה של שרון, ומחר הוא עושה כנס לראשי הערים, גם ראשי ערים ערבים, אדוני היושב-ראש, לתמיכה פוליטית במפלגתו החדשה.

מה זה, זה לא שימוש בכוח ממשלתי ושלטוני כדי להשיג תמיכה פוליטית? מדברים על שחיתות בעולם הערבי – אגב, השימוש הזה בכוח פוליטי ובכוח של משרדי הממשלה כדי להביא לתמיכה פוליטית במפלגות הוא לגמרי חוצה משטרים. הכנס של ראשי הערים עם שרון הוא אחת ההוכחות לכך. תודה רבה.

היו"ר עבד-אלמאלכ דהאמשה:

תודה רבה לחבר הכנסת עזמי בשארה. אחרון הדוברים, חבר הכנסת יעקב מרגי - בבקשה, אדוני. לאחר מכן נעבור להצבעה על הצעת חוק לתיקון פקודת העיריות (מס' 107) (מינוי מבקר העירייה – קיצור תקופת צינון), התשס"ו-2005, בקריאה ראשונה. בבקשה, חבר הכנסת מרגי.

יעקב מרגי (ש"ס):

אדוני היושב-ראש, חברי חברי הכנסת, מכובדי המציע חבר הכנסת איתן כבל, אין ספק שככלל, תקופת צינון של חמש שנים היא דבר סביר. ולא נתחסד: עושים תקופת צינון של חמש שנים למשרות יותר בכירות, וזה די סביר, די רציני. אלא כשמדובר – יש בתקנות מושג של שעת-חירום. כשהמשק בשעת-חירום, במצב חירום, מתקנים תקנות מחמירות יותר. מצב המדינה מבחינת השחיתות הוא מצב חירום. ולהביא הצעת חוק כזאת – ואני חס ושלום לא חושד במציע, אלא שנפל עיתוי גרוע – בתקופה כזאת, כשמדובר במבקר ומדובר במועצה אחרת – אין ספק; לא אנחנו צריכים להרים את הכפפה הזאת, להקל ולעשות.

כולנו מכירים – הזכירו פה את תופעת ההחלפות, המינויים, בין ראש רשות כזה לאחר, כשיש לו מגבלה במינויים. כולם מכירים, כולם יודעים, וצריך למנוע את זה.

ידידי המציע, ודאי שבהצעת חוק אחת אי-אפשר להכיל הכול, אבל רק לצורך הידיעה: אני מכיר רשויות שבהן גזבר הרשות נעשה מבקר העירייה. בלי צינון. זה כבר אומר לך. זאת לקונה קיימת. מותר לו. עתרו לבג"ץ, עשו הכול, ועד עכשיו מבחינתו זה בסדר. אבל כולנו, כשאומרים: גזבר העירייה, הרשות, נעשה מבקר הרשות, כבר כולנו חושבים ומבינים שזה לא תקין ולא בסדר.

לכן הייתי מציע למציע: זה לא הזמן, זה לא המקום, בייחוד כשמדובר ברשויות אחרות. אני חושב שבנושא הביקורת ובנושא המבקר צריכה להיות תקופת צינון ארוכה, כדי שזה לא יהיה אטרקטיבי לחשוב – וחמי דורון, ידידי, תאמין לי, אני לא עד כדי כך חושש; אדם לא יתפטר היום כדי לקבל, אולי, בעוד חמש שנים משהו, כי אף אחד לא מבטיח לראש הרשות להיות שם. אני מתנגד להצעת החוק הזאת כדי שלא יהיה פתחון פה, ואפילו הכי קטן, כאילו אנחנו פותחים איזה סדק או חרך קטן. אנחנו נקשה, ונשאיר את תקופת הצינון.

מובן שאני מתנגד לחוק עניינית, כי אני לא חושב שאנחנו צריכים להקל בקטע הזה, בפרט כשמדובר בביקורת.

אדוני היושב-ראש, אני באמת רוצה להתייחס, בזמן שנותר לי - - -

היו"ר עבד-אלמאלכ דהאמשה:

אתה לא חייב.

יעקב מרגי (ש"ס):

לא, אני רוצה להתייחס למצוקות הממשלה. ממשלת מעבר תוכרז בעוד כמה ימים, אווירת בחירות בפתח, אבל אסור לנו לשכוח שיש במדינה מצב חירום בתחומים רבים. הפשיעה, האלימות - מי שפתח היום עיתון ראה שני עמודים, כותרת של עיתון יומי שמדברת על אלימות בבתי-ספר, על אלימות בקרב בני-הנוער. היום קראנו גם שאי-אפשר להסתובב בשעות החשכה או לנסוע בשעות החשכה, ידידי סגן השר מגלי והבה, בין באר-שבע לערד ובין באר-שבע לדימונה; בשעות החשכה. אלה לא שטחי יהודה, שומרון ועזה, אלה שטחי ארץ-ישראל אליבא דכולי עלמא. אי-אפשר. למה? יש יידוי אבנים, יש תאונות דרכים, ואתה יודע מה? לא ראיתי שהמדינה הזדעזעה. והממשלה בשלה.

לכן, אדוני היושב-ראש, אני קורא לחברי חברי הכנסת להרים קול זעקה. אומנם בעוד ארבעה חודשים יהיו בחירות, אבל אסור לתת למדינה הזאת ללכת מדחי אל דחי.

היו"ר עבד-אלמאלכ דהאמשה:

תודה רבה לחבר הכנסת מרגי.

חברי הכנסת, אנחנו עוברים להצבעה. הצעת חוק לתיקון פקודת העיריות (מס' 107) (מינוי מבקר העירייה – קיצור תקופת צינון), התשס"ו-2005, קריאה ראשונה - מי בעד? מי נגד? אפשר להצביע.

חבר הכנסת מג'אדלה, אתה מצביע ממקומך? כנראה השתנו המקומות.


הצבעה מס' 10

בעד ההצעה להעביר את הצעת החוק לוועדה – 12
נגד – 6
נמנעים – 1
ההצעה להעביר את הצעת חוק לתיקון פקודת העיריות (מס' 107) (מינוי מבקר העירייה – קיצור תקופת צינון), התשס"ו-2005, לוועדת הפנים ואיכות הסביבה נתקבלה.

היו"ר עבד-אלמאלכ דהאמשה:

ברוב של 12 תומכים, עם שישה  מתנגדים ונמנע אחד, הצעת החוק אושרה בקריאה ראשונה ותועבר לוועדת הפנים להמשך הכנתה.


הצעת חוק לימוד חובה (תיקון מס' 27) (חובת דיווח על אלימות), התשס"ו-2005
[רשומות (הצעות חוק, חוב' כ/102).]
(קריאה ראשונה)

היו"ר עבד-אלמאלכ דהאמשה:

חברי הכנסת, אנחנו עוברים לנושא הבא: הצעת חוק לימוד חובה (תיקון מס' 27) (חובת דיווח על אלימות), התשס"ו-2005, קריאה ראשונה. תציג את הצעת החוק חברת הכנסת גילה פינקלשטיין, שיזמה את החוק עם קבוצה מחברי הכנסת. חברת הכנסת פינקלשטיין, בבקשה.

גילה פינקלשטיין (מפד"ל):

אדוני היושב-ראש, כנסת נכבדה, אני מעלה לפניכם היום סוגיה קשה שדורשת את ההתגייסות של כולנו. פעם אחר פעם נחשפים מקרים של אלימות בבתי-הספר. בעת האחרונה חלה החמרה נוספת ברמת האלימות במוסדות החינוך - מכות הפכו לשגרה בין ספסלי הלימודים, הצקות, דקירות, הצקות פיזיות. בתי-הספר שלנו כבר אינם סביבה בטוחה לילדי ישראל. בכיתות שולטים הבריונים והפחד.

רוב אירועי האלימות המתרחשים בבתי-הספר בישראל אינם מגיעים לידיעת הציבור, ואפילו לא לגורמי החינוך, האמונים על הטיפול בבעיה. הסיבות לכך רבות. לעתים המורים חוששים להתלונן על תלמיד אלים, שמא ייפגעו פיזית מידיו; לעתים המורים נרתעים מלהודות בכך שלא הצליחו להשתלט ולרסן את האלימות בכיתה; לעתים המורים, ובעיקר המנהלים, חוששים לפרסם את האירוע מחשש לפגיעה בשמו הטוב של בית-הספר.

קשר השתיקה בבתי-הספר הוא גורם בהתגברות האלימות בבתי-הספר שלנו. אין ברירה אלא לחייב את אנשי החינוך להתמודד עם המצוקה.

הצעת החוק שאני מעלה בפניכם תחייב את המורים והמנהלים במוסדות החינוך בארץ לדווח למנהל המחוז במשרד החינוך על כל אירוע אלימות המתרחש בתחום בית-הספר, ולא תסתפק בכך: החוק יחייב המשך מעקב ודיווח על הטיפול במעורבים באירוע. רק כך, על-ידי הפניית תשומת לב מודעת לבעיה, והחיוב לטפל בה, נוכל למגר אותה. מנהלי בתי-הספר, שהעדיפו במקרים רבים להשתיק את האירועים או להורות למורים לטייח אירועי אלימות מחשש לפגיעה בשמו של בית-הספר - החוק החדש יסייע לביעור האלימות מבתי-הספר שלנו.

ללא ספק, מצב חירום בחינוך, הגיעו מים עד נפש. מספרם של הבריונים האלימים בבתי-הספר יעלה בהתמדה אם לא תהיה התמודדות אמיתית עם התופעה. מי שנושא סכין, ולא מדווח עליו והוא לא נענש - מעביר לחבריו את המסר הברור שזה מותר; מי שסטר למורה ולא דווח עליו והוא לא הורחק מבית-הספר - מהווה הוכחה מהלכת לכך שהסטירה הבאה לא רק אפשרית, אלא כדאית. היא הופכת את הסוטר לגיבור מקומי בעיני מעגל התלמידים, שילך ויתרחב.

אם אכן בית-הספר בוער באלימות, צריך לכבות אותה. אסור גם לשגות באשליות כי יש פתרונות קסם לבעיית האלימות, שהם, ורק הם, יכולים לפתור את כל הבעיות כאן, עכשיו ומייד.

לפיכך, לפי חוק זה יחויבו מנהלי בתי-הספר לדווח למנהל המחוז על אירועי אלימות שהתרחשו בבתי-הספר שלהם ועל דרך הטיפול והשיקום, כדי למנוע אירועים כאלה בעתיד.

בדומה לטיפול בנושא הנשירה, שאף הוא מרוכז במשרד החינוך - קיימת שקיפות בכל עיר ובכל בית-ספר על מידת הנשירה בכל מקום, וחייבת להיות שקיפות גם בנושא האלימות, והטיפול בו ירוכז על-ידי מנהל המחוז במשרד החינוך.

אני קוראת לחברי הכנסת להצביע בעד הצעת החוק כדי שנוכל להחזיר את תחושת הביטחון לכיתות של תלמידי ישראל ולשמור על ילדינו. תודה.
היו"ר עבד-אלמאלכ דהאמשה:

הלוואי שאכן כך יהיה. תודה רבה לחברת הכנסת פינקלשטיין. חברי הכנסת, אנחנו עוברים לרשימת המתדיינים. חבר הכנסת אהוד יתום - איננו נוכח. חברי הכנסת אליעזר כהן, חיים כץ, יצחק לוי. חבר הכנסת יעקב מרגי - בבקשה, אדוני. אחריו ידברו לפי הסדר, אם יהיו נוכחים, חברי הכנסת מיכאל נודלמן, עמיר פרץ, איוב קרא, יורי שטרן, חיים אורון, מאיר פרוש ואחרים. בבקשה, חבר הכנסת מרגי.
יעקב מרגי (ש"ס):

אדוני היושב-ראש, חברי חברי הכנסת, בנאומי הקודם, לפני דקות ספורות, דיברתי על האלימות בקרב בני-הנוער, על האלימות בבתי-הספר. רק היום קראנו על תלמיד ששברו לו את ארובת העין הימנית משום שלא היתה לו סיגריה. כל דבר מקפיץ אולר, וכל דבר מקפיץ את השני, ומביאים את החברים ומכים.

גברתי חברת הכנסת פינקלשטיין, כל מה שיעזור למנוע את האלימות דבר מבורך הוא, אבל הגיע הזמן להוריד את כל הרגישויות. אם צריך להכניס משטרה לבתי-הספר - נכניס אותה, ואם צריך להפעיל את כל הגורמים שיאכפו את המשמעת - צריך לאכוף.

כפי שאמרתי בנאום הקודם, אני חושב שמצב האלימות בבתי-הספר בקרב בני-הנוער גובל במצב חירום במדינה. אני לא מכיר הורים ששולחים את הילד לבית-הספר, או לשחק, או לפעילות אחר-הצהריים, ולא דואגים ולא חוששים עד שהילד או הילדה חוזרים הביתה.

לכן, ראשית, הצעת החוק היא טובה ונתמוך בה. אני חושב שזה אפילו לא מספיק. הצוותים הפדגוגיים בבתי-הספר - אני חושב שהגיע הזמן, ניתן, ניתן לוותר על הרבה שעות - - -
היו"ר עבד-אלמאלכ דהאמשה:

חבר הכנסת חמי דורון. תודה רבה.
יעקב מרגי (ש"ס):

ניתן לוותר על הרבה שעות, הרבה שעות לימוד והרבה שעות מחנך, ולהשקיע אותן אך ורק, אך ורק בנושא האלימות. לא יעזור כלום: אז אולי נצליח בבחינות - גם שם לא רואים הצלחה – אם כי כשיש אלימות לא מצליחים בבחינות, לא מצליחים בשום תחום. כי ילד שדואג, ילד שהוא לחוץ וילד שלא יודע מה יקרה אתו בהפסקה, לא יכול להגיע להישגים.

אני חושב שזו שעה קשה, שעת-חירום. הנהלות בתי-הספר צריכות לקחת את הנושא לידיים, ואם מנכ"לית משרד החינוך ושרת החינוך רוצות לתגמל בתי-ספר - תאמינו לי, התוצאות במיצ"ב והתוצאות בבגרות במתמטיקה, ועוד הרבה תוצאות אחרות, לא ייתנו כלום. אם רוצים לתגמל בתי-ספר ולציין בתי-ספר, צריך לציין את מדד האלימות באותם בתי-ספר, באותה חברה.

לכן, אדוני היושב-ראש, חברי חברי הכנסת, אני חושב שצריך לתמוך בחוק הזה, והממשלה צריכה לנקוט עוד אמצעים - חבל ששרת החינוך לא כאן, סגן השרה שומע אותי. אני באמת קורא לו, ואני מכיר את העשייה שלו ואת הרצינות של ידידי סגן השר מגלי והבה. אני מאמין ומקווה שייקח את הדברים ויעביר אותם.

גם חוזר מנכ"ל כבר לא עוזר. אז קראנו חוזר מנכ"ל. אני חושב שצריך לשנות תפיסה חשיבתית. היו תקופות, כשהיינו תלמידים, שהיה מצב מסוים במשק - ידענו למחוק שליש מהשעות במערכת הלימודים ולהתעסק באותו נושא. אני מדבר על שנות ה-60 וה-70, וכל אחד יפעיל את הזיכרון שלו ויראה.

אני לא יודע אם זה כך היום. היום כל אחד חושב מה יהיה לו במיצ"ב, מה יהיה ממוצע הבגרויות. אני חושב שכל מערכת החינוך צריכה להתגייס למאבק אחד - למאבק באלימות. תאמינו לי, כשיהיה שקט, תהיה סביבת לימודים רגועה, יהיו ציונים ויהיו איכויות, ותהיה בעזרת השם הצלחה למערכת החינוך. קודם כול - להוריד את רף האלימות. תודה.
היו"ר עבד-אלמאלכ דהאמשה:

תודה רבה לחבר הכנסת מרגי. חברי הכנסת מיכאל נודלמן, עמיר פרץ, איוב קרא, יורי שטרן, חיים אורון, מאיר פרוש, רוחמה אברהם. חבר הכנסת נסים זאב - בבקשה, אדוני, ואחריך יחתמו את רשימת הדוברים חברי הכנסת בני אלון וצבי הנדל. לאחר מכן נעבור להצבעה.
נסים זאב (ש"ס):

אדוני היושב-ראש, לא פלא שהאלימות גואה. אפילו הצעת החוק - הצעת חוק לימוד חובה, תראו, לא חוק חינוך חובה, כי כבר לא נשאר כלום מהחינוך. נשאר לימוד. יש השכלה, באים, עוברים את המבחנים.

ואפשר לבוא גם עם טרקטורונים - זאת תופעה חדשה, שמענו עליה. זה דבר לא חדש בגליל, בצפון. אז אם תלמיד יודע שהוא בא לבית-ספר כדי להעביר זמן, כדי לבלות, כדי לפגוש חברים,  מה הפלא. כשהוא מתרגז, כשהוא כועס, כשהוא בריב - אז יש סכינים ויש אולרים, ותמיד הוא מצויד באותם כלי נשק קרים שהוא מביא אתו.

לצערנו הרב, אני יכול לומר באופן ברור, אין לי אפילו ספק שהצעת החוק אולי תביא להעברת המידע בזמן אמת, אבל אם מישהו חושב שהעברת המידע בזמן הנכון -  בשעת קטטה, בשעת מריבה - תקטין או תמעיט את הקטטה או את המריבה, אם לא יהיה חוק חינוך, ויהיה רק חוק לימוד, ואם התלמידים לא יקבלו מוסר, ומורה לא יכול היום להוכיח תלמיד, אולי התלמיד עוד יכה אותו -  אנחנו הגענו למצב שמורים, מנהלי בתי-ספר, חוששים מאוד לפגוע בשמם הטוב, ולכן הם אפילו לא מוכנים לדווח.

אז יכול להיות שבעקבות החוק מנהלים או מחנכים ידווחו, אבל זה לא יגרום לכך שתהיה פחות אלימות בבתי-ספר.

היו"ר עבד-אלמאלכ דהאמשה:

תודה רבה לחבר הכנסת נסים זאב. חבר הכנסת בני אלון, ואחריו - אחרון הדוברים, חבר הכנסת הנדל, ולאחר מכן נעבור להצבעה. אני חייב לציין לשבח את חבר הכנסת נסים זאב, שסיים לפני הזמן. אני מקווה שלא בטעות, שהתכוונת לזה. בבקשה, חבר הכנסת בני אלון. בבקשה, אדוני.

בנימין אלון (האיחוד הלאומי - ישראל ביתנו):

אדוני היושב-ראש, כנסת נכבדה, יישר כוחה של חברת הכנסת גילה פינקלשטיין שהעלתה את הצעת החוק הזאת. ברור שלא יכולה הצעת חוק אחת כזאת לרפא את נגע האלימות, אבל מה שקורה כשהאלימות רבה זה שאין דיווח, שמנהלים מנסים לטייח דברים, אולי הם עצמם מפחדים, ולכן עצם חובת הדיווח היא בפירוש נורמה שתוסיף, אבל כמובן לא תרפא.

אני מוכרח לומר, אנחנו נמצאים במציאות כזאת שהסמים חודרים לבתי-ספר בצורה נוראה. אלימות הופכת להיות תופעה כמעט נפוצה באופן טבעי, ואלו הדברים שימוטטו את החברה שלנו. בסופו של דבר, השאלות האלו של חינוך הן סוד הקיום שלנו. זה תמיד היה מה שאפיין את העם היהודי לדורותיו. אמא יהודייה חסכה מפיה כדי שהבן יהיה בן תורה, ולפני תורה, דרך-ארץ קדמה לתורה, בזה התאפיינו. זה היה ייחודו של העם הזה. לא הקמנו מדינה יהודית כדי שהיא תהיה הכול חוץ ממה שמאפיין את העם היהודי.

אנחנו יודעים להיות קשוחים, אנחנו יודעים שצריך ביטחון, אנחנו יודעים שהאויבים שלנו מוכנים להרוג אותנו בכל מקום ולכן אנחנו לא מוכנים, כמו בימי הגלות האפלה, להיות כצאן לטבח, אבל ביטחון לבד זה לא כלום. ללא יהדות, ללא חינוך, ללא יהדות עם ביטחון, ללא חינוך וערכים אין בשביל מה לעבוד ואין על מה להגן. לכן השילוב הזה של חברה לאומית בריאה שיודעת להגן על חייה מפני אויב מבחוץ - בוודאי, אנחנו לא תמימים, אבל לאבד את כל ששמרנו בגלות, לאבד את כל החינוך היהודי, לאבד את כל המידות הטובות והמוסר והדרך-ארץ זאת התאבדות לאומית, ואסור לנו להתאבד - לא מפני אויב ולא מפני האויב הפנימי שלנו, שהוא חוסר היהדות, חוסר החינוך וחוסר דרך-ארץ. תודה.

היו"ר עבד-אלמאלכ דהאמשה:

תודה רבה לחבר הכנסת אלון. אחרון הדוברים - חבר הכנסת צבי הנדל. לאחר מכן נעבור להצבעה על הצעת החוק. בבקשה.

צבי הנדל (האיחוד הלאומי - ישראל ביתנו):

מכובדי היושב-ראש, חברי  חברי הכנסת, גם אני מצטרף לברכות לחברת הכנסת גילה פינקלשטיין. שלא יהיו אי-הבנות, העיר אחד מחברי לספסל, כשמחוקקים חוק כזה צריך לתת גם שיניים, אבל הכול, כמו שאמר חבר הכנסת בני אלון, לא בא לפתור אם אין חינוך אמיתי, חינוך לערכים יהודיים אמיתיים.

בשבת האחרונה, שבת חיי שרה, שהיא שבת שבדרך כלל נוהגים לעשותה שבת חברון, זו השבת שבפרשת השבוע אנו קוראים על קניית מערת-מכפלה, היו שם רבבות בני נוער. איזה סדר מופתי, איזה תענוג, איזה בני נוער נפלאים פגשת שם, בנות ובנים, בגילים שונים. שם, אצל חבורה אידיאליסטית כזאת, שאתה רואה שהחינוך לערכים אצלם הוא מושרש בבסיס וביסוד מהבית ומבית-הספר, שם אין בעיות אלימות. שם הכול מאור פנים, חיוך יפה. הם בחורים נחמדים, אלה שהציציות שלהם מתנפנפות, והחצאיות הארוכות, איזו מתינות, איזו מתיקות, איזה מבע.

יש מה ללמוד. צריך להיזהר לא להיות גבה לבב. גם אצלנו יש לפעמים כישלונות בחינוך. אין ערובה, אין ביטחון, אין ביטוח להצלחות. אבל המאמצים נעשים. נעשה מאמץ גדול להקנות ערכים יהודיים בסיסיים, ובסופו של דבר כשאתה בא לשבת חברון כזאת אתה רואה את התוצאות, והן מרנינות, הן תענוג, ובסוף אתה רואה שהנוער הזה, שמקבל את החינוך הנכון, את הערכים הנכונים, אתה רואה אותו מתקדם  יפה כמעט בכל שדות החיים.

לכן, החינוך הוא המרכז. אוי לבתי-ספר שאת היסוד הזה, שחברת הכנסת פינקלשטיין מנסה לתקן - צריך לכפות עליהם בחוק שידווחו על אלימות; שזאת הבעיה של בית-הספר, איזו תדמית תהיה לו, ולא איזה חינוך אמיתי יהיה לו. כי אם באותו בית-ספר היו דואגים לחינוך אמיתי לא היו מגיעים לכדי אלימות. ואם היתה אלימות, היו מדווחים והיו מטפלים.

לכן ראויה החקיקה הזאת, אבל ראוי הרבה הרבה יותר להשריש לעומק ולבסס את החינוך היהודי הבסיסי, השורשי, ואז גם לא יגיעו לאלימות.

היו"ר עבד-אלמאלכ דהאמשה:

תודה לחבר הכנסת הנדל.

חברי הכנסת, אנחנו עוברים להצבעה על הצעת חוק לימוד חובה (תיקון מס' 27) (חובת דיווח על אלימות), התשס"ו-2005.

הצבעה מס' 11

בעד ההצעה להעביר את הצעת החוק לוועדה – 11
נגד - אין
נמנעים - אין
ההצעה להעביר את הצעת חוק לימוד חובה (תיקון מס' 27) (חובת דיווח על אלימות), התשס"ו-2005, לוועדת החינוך, התרבות והספורט נתקבלה.

היו"ר עבד-אלמאלכ דהאמשה:

ברוב של 11 תומכים, ללא מתנגדים וללא נמנעים, הצעת החוק אושרה בקריאה ראשונה ותועבר לוועדת החינוך, התרבות והספורט להמשך הכנתה.


הצעת חוק עבודת נשים (תיקון מס' 36) (סמכות שיפוט ותרופות), התשס"ו-2005
[רשומות (הצעות חוק, חוב' כ/102).]
(קריאה ראשונה)

היו"ר עבד-אלמאלכ דהאמשה:

חברי הכנסת, נמשיך בהצעת חוק עבודת נשים (תיקון מס' 36) (סמכות שיפוט ותרופות), התשס"ו-2005, של חברי הכנסת רשף חן וגילה פינקלשטיין - קריאה ראשונה. תציג את הצעת החוק חברת הכנסת פינקלשטיין. בבקשה.

גילה פינקלשטיין (מפד"ל):

אדוני היושב-ראש, כנסת נכבדה, חוק עבודת נשים, כפי שהוא מנוסח כיום, קובע שורת חובות על המעביד לשם הגנתן של נשים עובדות, ביניהן הזכות לחופשת לידה, לחופשת אימוץ, להיעדרות לצורך טיפולי פוריות או עקב מחלת ילד, הגבלת פיטורין בתקופת היריון וכו'. במקרה שהמעביד איננו מקיים הוראות אלה הוא צפוי לקנס פלילי או למאסר. במקרים רבים החוק אינו נאכף ועל כן הסנקציות לא מיושמות.

הצעת החוק באה אפוא לאפשר לעובדת להגיש תביעה אזרחית בבית-הדין לעבודה כנגד מעביד אם המעביד פגע בזכויותיה בניגוד לחוק.  עצם העובדה שהעובדת יכולה לפנות גם לערכאות משפטיות אזרחיות, נוסף על הסנקציה הפלילית, היא התראה כפולה כלפי המעביד. לא ייתכן שמדינה המעודדת נשים לצאת לעבודה ולזכות במעמד ובתנאים שווים לא תגן עליהן כאשר מעסיקים מתייחסים אליהן כעובדות מסוג ב'.

מטרת הצעת החוק לקבוע סמכות שיפוט של בית-הדין לעבודה לדון בהליך אזרחי בשל הפרת הוראות לפי חוק עבודת נשים, לקבוע סעדים שונים, שיוכל לפסוק בהליך אזרחי פיצויים בגובה מינימלי של 150% השכר לעובדת שפוטרה בניגוד לחוק, פיצויים בעד נזק ממוני שנגרם לעובדת עקב הפרת הוראה מהוראות החוק, ופיצויים בעד עוגמת נפש, כאב וסבל שנגרמו לעובדת עקב הפרה כאמור.

אני מקווה שחברי הכנסת יבינו ויתמכו בחוק החשוב הזה.  תודה רבה.

היו"ר עבד-אלמאלכ דהאמשה:

תודה רבה. ראשון הדוברים, מציע אחר של החוק, חבר הכנסת רשף חן - בבקשה, אדוני. אנחנו מדברים על הצעת חוק עבודת  נשים (תיקון מס' 36) (סמכות שיפוט ותרופות),  התשס"ו-2005, קריאה ראשונה.

רשף חן (שינוי):

אדוני היושב-ראש, חברי חברי הכנסת, האמת היא שהצעת החוק הזאת היא פרי יוזמה משותפת של חברת הכנסת גילה גמליאל, ששמה נמחק מההצעה כשהפכה להיות סגנית שר, שלי ושל חברת הכנסת גילה פינקלשטיין.

ההצעה הזאת מתיישבת עם רעיון שאני מנסה לקדם בשורה של הצעות חוק, הרעיון של אכיפה אזרחית. כמי שיצא ונכנס בבתי-המשפט לא מעט שנים לפני שהגעתי לכאן, אני יכול לומר לכם שהבעיה העיקרית במערכת אכיפת החוק במדינת ישראל היא שהיא  קורסת. פרקליטות המדינה ורשויות אכיפת החוק במדינת ישראל אינן מצליחות לקיים את החוקים. הדבר הזה נכון בכל מיני חוקים, והוא ודאי נכון בהקשר של חוק עבודת נשים.

בהקשר זה המצב  היה קשה במיוחד, שכן כבר בחוק היתה שורה ארוכה של הוראות שצריך לקיים - לגבי אופן הפיטורים, ומה קורה כשהאשה בהיריון, ואילו זכויות יש לה, להיניק וזכויות כאלה ואחרות, אבל שכחו להטיל סנקציה. למעשה רק בסעיף אחד נכללה סנקציה פלילית, ובכל שאר הסעיפים לא נכללה כל סנקציה. בעצם הדבר היחיד שהיה אפשר לעשות הוא לפנות לבית-המשפט, לבית-הדין לעבודה, ולבקש צו שיורה למעביד לקיים את החוק. הצעת החוק הזאת באה להתמודד עם התופעה הזאת ובעצם לתת כלי בידי העובדת הנפגעת ולהניע אותה לפנות אל בית-הדין כדי לשמור על זכויותיה.

החוק הזה קובע שבית-המשפט, במקרה של פיטורים בניגוד לחוק עבודת נשים, יהיה חייב לפצות את העובדת ב-150% השכר שהיא היתה צריכה לקבל, אלא אם כן מתקיימות נסיבות מאוד מיוחדות. ויותר מזה, הוא מסמיך את בית-המשפט, בכל מקרה של הפרת הוראות חוק עבודת נשים, לחייב את המעביד בפיצויים שלא יהיו תלויים בהוכחת נזק, כלומר, למעשה, פיצויים עונשיים, שיענישו אותו על המעשה הפסול שהוא עשה. זה בעצם סוג של ענישה במסגרת ההליך האזרחי. זה דבר נכון וראוי, כדי להביא לכך שהחוק הזה וגם חוקים אחרים יישמרו בידי המעבידים במדינת ישראל. תודה רבה.

היו"ר עבד-אלמאלכ דהאמשה:

תודה רבה לחבר הכנסת רשף חן. יש לנו רשימה לא ארוכה של דוברים. חברת הכנסת מלי פולישוק-בלוך - -

מל פולישוק-בלוך (שינוי):

מוותרת.

היו"ר עבד-אלמאלכ דהאמשה:

- - מוותרת. חברת הכנסת גילה גמליאל – אינה בין הנוכחים. חבר הכנסת בני אלון - בבקשה, אדוני. אחריך שני דוברים נוספים – חברי הכנסת נסים זאב ויעקב מרגי. לאחר מכן נעבור להצבעה.

בנימין אלון (האיחוד הלאומי - ישראל ביתנו):

אדוני היושב-ראש, כנסת נכבדה, נשים אינן מגזר. הן אינן סקטור. נשים – לא רק כמותית, הן יותר מ-50%, אלא נשים הן אנחנו; נשים הן החברה בישראל; נשים הן האמהות, הבנות, והחוק הזה בא לחזק חקיקה קודמת שהתברכנו בה במדינת ישראל, חקיקה שמתייחסת בחומרה רבה למי שמפריע לנשים שעובדות, והן גם אמהות, והן גם בהיריון, והן גם צריכות לצאת לחופשת לידה. אנחנו רוצים את הנשים כמחנכות, אנחנו רוצים אותן כשותפות למשק העבודה, אבל אנחנו רוצים אותן גם בריאות, חזקות, כאלה שמייצבות את העם בישראל כאמהות, כבנות, כנשים. לכן החברה בישראל מתייחסת בכעס, והחקיקה מתייחסת בחומרה, אל מי שאינו מכבד את הזכויות המיוחדות האלה שבדיני העבודה לנשים. מי שמפטר אשה בשל  מצבה המיוחד כאשה הרה או בחופשת לידה, עובר עבירה חמורה ביותר.

מעבר לקביעת הנורמה, שכבר נעשתה בעבר, ומעבר לחקיקות הברורות, שכבר נחקקו – ובזה אין חידוש –  יש כאן ניסיון לתת כלי נוסף לבית-דין לעבודה, לגבי מי שפוטר בניגוד להוראות של סעיף 9, שכבר הזכרתי חלק מהן בדברי, כדי שיוכלו, בפרוצדורה מיוחדת, לתבוע את המעביד בהליך אזרחי בדיון שייקבע בבית-הדין לעבודה וייתן שיניים ואכיפה מהירה בהקשר של העבירה הזאת. כי כל עוד נצהיר הצהרות – גם אם נקבע אותן בחוקים כנורמות – ולא ניתן אמירה ספציפית שמזכה בתשלום בפרוצדורה מסוימת בבית-הדין לעבודה, לא נצליח להגן על כבודנו כחברה ישראלית, מודרנית, מסורתית, ששומרת על כבודה של האשה ודואגת שנדע כולנו לכבד ולהעריך את בניין החברה שהנשים בונות.

היו"ר עבד-אלמאלכ דהאמשה:


תודה רבה לחבר הכנסת בני אלון - פמיניסט יותר מרשף חן. חבר הכנסת נסים זאב - בבקשה, אדוני. אחרון הדוברים – חבר הכנסת יעקב מרגי. לאחר מכן נעבור להצבעה.

נסים זאב (ש"ס):

אדוני היושב בראש, כנסת נכבדה, הצעת חוק עבודת נשים מדברת על נשים בכותרת, אבל בסעיפי החוק ובדברי ההסבר היא מדברת גם על גברים. אולי צריך לתקן את נוסח החוק, כי הצעת החוק היא בעצם חוק עבודת נשים וגברים. הרי למשל חופשת לידה ניתנת גם לגברים. כלומר, אם האשה מחליטה שהיא סבלה והיא צריכה מנוחה, אבל היא מוותרת לבעלה, כי נוח לה יותר שבעלה ישב בבית, הוא מקבל את חופשת הלידה. לכן למעשה לא מדובר בחוק בעבודת נשים בלבד, אלא בעבודת נשים שיש לה השלכה על הגברים.

כשמדברים על פיצויים של 150% – אני לא מבין למה צריך להגביל את זה ל-150%.

יעקב מרגי (ש"ס):

מינימום.

נסים זאב (ש"ס):

למה צריך להגביל את בית-המשפט? בית-המשפט יחליט אם היתה פה כוונה זדונית, מרושעת, אם המעביד פיטר אותה רק משום שהיא הרה או רק משום שהיא לקחה חופשה וזה הרגיז אותו. לדעתי צריך להשאיר את שיקול הדעת בנושא הזה לבית-המשפט, ולא לקבוע את האחוזים. אנחנו המחוקקים מנסים בכל פעם להיכנס לשיקול הדעת של בית-המשפט ולקבוע בנושאים שונים, גם לגבי מעצר וגם לגבי פיצויים, מה בית-המשפט צריך לפסוק. לדעתי זה מיותר.

דבר נוסף, לגבי ראש הממשלה –  הרי הוא פיטר את הממשלה הזאת כשהיא היתה בחופשת לידה. בעצם הממשלה הזאת קיבלה החלטה מסוימת, לפנות יישובים, לפנות את עזה, וגירשה את היהודים מבתיהם. באמת, אחרי כל כך הרבה סבל, כל כך הרבה תלאות, הממשלה הזאת עייפה, היא צריכה לנוח. והנה החליט ראש הממשלה לפרק את הממשלה, מכיוון שלא היה יכול למנות שני שרים פוליטיים – לתת להם תפקיד של שרים. הלוא היתה לו ממשלה, ולא היתה לו כל בעיה להמשיך עם הממשלה הזאת, אבל הוא רצה להעניש את המורדים מהליכוד, שסברו אחרת, שהמהלך שראש הממשלה עושה הוא מהלך לא מוסרי, לא נכון, בזבוז של כספי הציבור, ולא רצו לתמוך בו, ולא היה לו רוב.

לכן, הוא הפנה את כעסו ואמר לנשיא: אני החלטתי לפרק את הממשלה הזאת, ואני מבקש את זה גם בצו. למה בצו? למה לא בחקיקה? כדי לתת לו את הסמכויות עד היום האחרון, שהוא ירכיב את הממשלה החדשה, לו תהיה הסמכות להכניס שרים כפי תאוות לבו ומשאלות לבו, וזה נקרא מהלך תקין.  לכן, אני חושב שהחוק הזה צריך לחול גם על ראש הממשלה.

היו"ר עבד-אלמאלכ דהאמשה:

תודה רבה לחבר הכנסת נסים זאב. חבר הכנסת יעקב מרגי, אחרון הדוברים, בבקשה. לאחר מכן נעבור להצבעה על הצעת חוק עבודת נשים (תיקון  מס' 36) (סמכות שיפוט ותרופות), התשס"ו-2005.

יעקב מרגי (ש"ס):

אדוני היושב-ראש, חברי חברי הכנסת, ראשית, אני מודה למציעים, חברי הכנסת רשף חן וגילה פינקלשטיין. בתקופה קשה, שבה לדבר על ילודה בכלל ועל לידה זה כמעט מגונה בחברה שלנו, וכשסוף-סוף איזו אשה יהודייה וישראלית או בכלל הולכת ללדת היא חוששת למקום העבודה, אני חושב שאין ספק שזהו חוק ראוי שבא בזמן. אני חושב שצריך לעודד את הילודה, וצריך לעזור ולדבר על זה בגאון. כשאשה יוצאת ללדת, זה לא מעמסה על המעביד, על החברה או על המדינה, אלא צריך לתמרץ ולעודד אותה. אנחנו רואים מה קורה בכלל בעולם בנושא הזה. אין ספק שהצעת החוק ראויה וצריך לתמוך בה.

אני מקווה שהסף של 150% הוא סף מינימום ולא מקסימום, ואם השופט ואם בית-הדין לעבודה יחליטו שנגרמו פה נזק ועוגמת נפש די גדולה, אני חושב שצריך להעניש, לקנוס ולפצות את העובדת.

אדוני היושב-ראש, ברשותך, יש לנו עוד מחצית הזמן. מאחר שאסור לדבר פה בשפה המרוקאית, אדבר בעברית. רבותי, אני רוצה להתייחס לכך שלאחרונה נשמעת פה איזו מוזיקה קבועה. זו הקדנציה הראשונה שלי, ואני זוכר שעמדנו פה, וגם אתה לפעמים עמדת אתי פה, וצעקנו וזעקנו את זעקת הדל והנעשק ואת הזעקה של השכבות החלשות, זעקת הילדים וזעקת הקשישים, וישבו פה על ספסלי הקואליציה ועל ספסלי הממשלה כמעט בחיוך ארסי, כאילו זה לא מדבר אליהם כלל וכאילו זה לא מעניין אותם כלל. בשיא חוצפתם, היום אותם אנשים חושבים שהציבור בישראל שכח. לועגים לאינטליגנציה של הבוחר הישראלי, ופתאום כולם מדברים: חברה. כולם חברתיים. כולם מדברים פתאום על הפערים. הרי הם יצרו אותם במו ידיהם.

אדוני היושב-ראש, מעל במת הכנסת אני רוצה להודיע להם, שהציבור בישראל די חכם, די פגוע ודי חבול משלוש השנים האחרונות, והוא לא ייתן יד למעשה המרמה הזה שנקרא: כולם חברתיים. הציבור יודע מי באמת חברתי, מי זעק את זעקת הילדים ומי זעק את זעקת הקשישים ואת זעקת החולים, והציבור בישראל יבוא אתם חשבון.

היו"ר עבד-אלמאלכ דהאמשה:

תודה רבה לחבר הכנסת יעקב מרגי, אחרון הדוברים.

חברי הכנסת, אנחנו עוברים להצבעה על הצעת חוק עבודת נשים (תיקון מס' 36) (סמכות שיפוט ותרופות), התשס"ו-2005, בקריאה ראשונה. מי בעד? מי נגד? אפשר להצביע.

הצבעה מס' 12

בעד ההצעה להעביר את הצעת החוק לוועדה - 10
נגד - אין
נמנעים - אין
ההצעה להעביר את הצעת חוק עבודת נשים (תיקון מס' 36) (סמכות שיפוט ותרופות), התשס"ו-2005, לוועדת העבודה, הרווחה והבריאות נתקבלה.

היו"ר עבד-אלמאלכ דהאמשה:

ברוב של עשרה תומכים, אפס מתנגדים ואפס נמנעים, הצעת החוק אושרה בקריאה ראשונה והיא תועבר לוועדת העבודה, הרווחה והבריאות להמשך הכנתה.


שאילתות ותשובות

היו"ר עבד-אלמאלכ דהאמשה:

חברי הכנסת, הנושא האחרון על סדר-יומנו הוא שאילתות ותשובות לסגן שרת החינוך והתרבות, חבר הכנסת מגלי והבה. סגן השר ישיב על השאילתות לפי הסדר כפי שאני קורא אותן. סגן השר ישיב על שאילתא מס' 2827 של חברת הכנסת גילה פינקלשטיין בנושא: הפרטת המתנ"סים.

2827. הפרטת המתנ"סים

חברת הכנסת גילה פינקלשטיין שאלה את שרת החינוך, התרבות והספורט
ביום י"ב באדר ב' התשס"ה (23 במרס 2005):

פורסם ב"הארץ", בי"ח באדר א' התשס"ה, 27 בפברואר 2005, כי יש כוונה ממשית להפריט חלק משירותי החברה למתנ"סים, אף שברור שבכל מה שקשור לניהולם יגבר השיקול הרווחי על השיקול החברתי.

רצוני לשאול:

1. האם נכון הדבר?

2. אם כן - האם משרדך תומך בהפרטה המתוכננת, ואם כן – מדוע?

3. מה ייעשה בנדון?

סגן שרת החינוך, התרבות והספורט מגלי והבה:

1.  הדבר אינו נכון.

2-3. ביוזמת משרד האוצר ובהסכמת משרד החינוך, הוחלט לצאת במכרז על ניהול שירותי המתנ"סים. לצורך כך הוקמה ועדת מכרזים בין-משרדית. בכל מקרה, אין מדובר בהפרטת החברה למתנ"סים, אלא בפרסום מכרז על שירותי  הניהול, אשר בשלב ראשון יתבצע כניסוי במקומות שבהם החברה למתנ"סים איננה פועלת. בשלב זה טרם הסתיימה הכנת המכרז.

היו"ר עבד-אלמאלכ דהאמשה:

תודה רבה. חברת הכנסת פינקלשטיין, שאלה נוספת?

גילה פינקלשטיין (מפד"ל):

לא.

היו"ר עבד-אלמאלכ דהאמשה:

תודה לחברת הכנסת פינקלשטיין. שאילתא מס' 3134, של חברת הכנסת נעמי בלומנטל - לפרוטוקול.

3134. קיום הפגנות באוניברסיטת תל-אביב

חברת הכנסת נעמי בלומנטל שאלה את שרת החינוך, התרבות והספורט
ביום כ"ב בסיוון התשס"ה (29 ביוני 2005):

לאחרונה פורסם, כי על רקע התגברות הפעילות הפוליטית באוניברסיטת תל-אביב, אסרה ההנהלה לקיים הפגנות בשטחה.

רצוני לשאול:

1. האם נכונים הדברים?

2. אם כן - כיצד מתיישב איסור זה עם העקרונות של חופש הביטוי והחופש האקדמי?

3. האם יתייחס משרדך לעניין, אם כן – כיצד, ואם לא – מדוע?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

1. הדברים אינם מדויקים. הובא לידיעתי על-ידי  סגן הרקטור, פרופסור ישראל צנג, שהאוניברסיטה אינה מתנגדת להפגנות שקטות וממוקדות הנערכות בתחומה, וככלל היא אינה מבחינה בעניין זה בין פעילות פוליטית לפעילות אחרת. עם זאת, הפגנות הכרוכות בהפרעה סביבתית - רעש, אוהלים, דוכנים וכו' - או הפגנות מתמשכות, מופנות לכיכר סמוכה לקמפוס - כיכר אנטין, סמוך לשער 7, שער פרנקל.

2.  בהוראות שפרסמה האוניברסיטה בשנת 1996 (הוראה מס' 003–10, סעיף 3) היא מבהירה, בין היתר: "האוניברסיטה הינה מוסד להשכלה גבוהה, המבוסס על עקרון החופש האקדמי והרואה בחופש הביטוי תנאי יסודי לקיומו. האוניברסיטה תבטיח ותטפח ביטוי מלא בפעילות האקדמית, התרבותית והחברתית בין כתליה, במסגרת חוקי המדינה".

3. סעיף 11 בחוק המועצה להשכלה גבוהה מקנה אוטונומיה מלאה למוסדות להשכלה גבוהה לכלכל את ענייניהם המינהליים והאקדמיים, ואני מנוע מלהתערב בנושאים הללו.

היו"ר עבד-אלמאלכ דהאמשה:

שאילתא מס' 3207 של חבר הכנסת דוד אזולאי - לפרוטוקול. שאילתא מס' 3311 של חבר הכנסת מאיר פרוש - לפרוטוקול.

3207, 3311. תקציבים ללימודי היהדות

חבר הכנסת דוד אזולאי שאל את שרת החינוך, התרבות והספורט
ביום כ"ט בסיוון התשס"ה (6 ביולי 2005):

פורסם, כי עמותה המזוהה עם התנועה הקונסרבטיבית מנחה בתי-ספר כיצד להערים על משרד החינוך ולקבל במרמה תקציבים המיועדים לתפילה או להיסטוריה יהודית וללימודי תנ"ך.

רצוני לשאול:

1. מה יעשה משרדך בנושא?

2. כיצד יוודא משרדך שתקציבים לענייני יהדות אכן יגיעו ליעדיהם?


חבר הכנסת מאיר פרוש שאל את שרת החינוך, התרבות והספורט
ביום י"ג בתמוז התשס"ה (20 ביולי 2005):

פורסם בכלי התקשורת, כי עמותת "פנים להתחדשות יהודית" מנחה בתי-ספר כיצד לקבל ממשרדך תקציבים ללימודי יהדות, אף-על-פי שאינם מלמדים יהדות.

רצוני לשאול:

1. האם המידע נכון?

2. אם כן - כיצד המשרד נערך לטפל בנדון?

3. האם יינקטו צעדים בנושא, ואם כן – אילו?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

הובא לידיעתנו, שעמותות שונות מסייעות לבתי-ספר במילוי טפסים ובמתן עזרה בדיווח לצורך קבלת נקודות זכות וקבלת תמיכה תקציבית ללימודי יהדות. הדבר אינו מקובל עלינו, ובכל מקרה שבו מאותרת סטייה מההנחיות שפורסמו על-ידי משרד החינוך בנושא זה, החומר מועבר ללשכה המשפטית של משרדנו ולמשרד המשפטים, להמשך טיפול.

המשרד עורך בקרות בפועל בבתי-הספר כדי לוודא שהכספים המועברים לבתי-הספר אכן מיועדים לתגבור לימודי היהדות.

היו"ר עבד-אלמאלכ דהאמשה:

שאילתות מס'  3208 ו-3209 של חבר הכנסת עסאם מח'ול - לפרוטוקול.

3208. לימודי אמנות במגזר הערבי

חבר הכנסת עסאם מח'ול שאל את שרת החינוך, התרבות והספורט
ביום ו' בתמוז התשס"ה (13 ביולי 2005):

נודע לי, כי ב-250 בתי-ספר תיכוניים במגזר היהודי ניגשים התלמידים לבחינות בגרות באמנות ברמה של חמש יחידות, ולעומת זאת, המקצוע כמעט שלא נלמד בבתי-ספר תיכוניים במגזר הערבי.

רצוני לשאול:

1. בכמה בתי-ספר ניגשים התלמידים למבחני בגרות באמנות, ובכמה יחידות?

2. מה הוא מספר השיעורים המינימלי ללימודי אמנות מיסודי ועד תיכון?

3. מה הן הנחיות משרדך בעניין שיעורי האמנות?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

1.  לימודי אמנות במסלול העיוני בהיקף של חמש יחידות לימוד מתקיימים ב-90 חטיבות עליונות - ממלכתי וממלכתי-דתי. כמו כן, ב-80% מבתי-הספר היסודיים וב-60% מחטיבות הביניים מתקיימים לימודי אמנות.

2-3.  לימודי אמנות בחטיבה העליונה בהיקף של חמש יחידות לימוד מתקיימים בכל אחת מהכיתות י'--י"ב, בהיקף של חמש שעות בשנה ובסך הכול  15 שעות במשך שלוש שנים. בכיתות א'--ו', המחויבות לתוכנית הליבה, יש חובת לימוד אמנות בהיקף של שתי ש"ש בכל שש שנות הלימוד בבית-הספר. בנוסף, במסגרת הדיונים על חוקת הזכאות לבגרות והנגזרות ממנה, עלתה הצעה שתלמידי כיתות ז'-ח' יחויבו בלימודי אמנות בהיקף של שתי ש"ש. הדבר טרם הוכרע.

ברצוני לציין, שבמגזר הערבי אין לימודי אמנות בחטיבה העליונה במסלול העיוני, אף  שהמפקחת המרכזת ללימודי האמנות מינתה מדריכה לנושא, בהיקף של יום הדרכה שבועי. יתירה מכך, הפיקוח על הוראת האמנות במשרדי מקיים השתלמות ארצית ייחודית למגזר הערבי, שהשתתפו בה כ-70 מורים לאמנות. למרות המפגשים עם מנהלי החטיבות העליונות, שקוימו במטרה לקדם לימודי אמנות במגזר, לא צלחה דרכנו לשכנע אותם לקיים לימודים אלו.

3209. הצהרה על הפסקת עיצומים כתנאי לקבלת משכורת באוניברסיטת חיפה

חבר הכנסת עסאם מח'ול שאל את שרת החינוך, התרבות והספורט
ביום ו' בתמוז התשס"ה (13 ביולי 2005):

נודע לי, כי ב-10 ביוני 2005 שלח ראש אגף משאבי אנוש באוניברסיטת חיפה מכתב ל-1,400 חברי הסגל הזוטר שנמצאים בעיצומים, והורה להם להצהיר על הפסקת העיצומים כתנאי לקבלת משכורותיהם.

רצוני לשאול:

1. האם הפרטים נכונים?

2. אם כן - האם משרדך תומך בדרישה זו?

3. אם לא - האם יינקטו צעדים בנושא, ואם כן – אילו?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

1. הפרטים נכונים. ארגון הסגל הזוטר נקט עיצומים/שביתה בניגוד להוראות החוק. לפיכך הודיעה האוניברסיטה לחברי ארגון הסגל הזוטר, שלאור אי-חוקיות המהלך, האוניברסיטה תשלם שכר רק למי שיצהיר שאינו שובת.

במקביל, התקיימה הידברות בין ארגון הסגל הזוטר לבין האוניברסיטה, ובסיומה נחתם מסמך הבנות שלפיו: ארגון הסגל הזוטר ביטל את עיצומי הארגון; האוניברסיטה ביטלה את מכתבה לחברי הארגון; חודש המשא-ומתן והוא נערך באופן אינטנסיבי. כפי שנמסר לי, המשא-ומתן בין ארגון הסגל הזוטר לבין האוניברסיטה הוכתר בהצלחה.

2-3.  הואיל והמוסדות להשכלה גבוהה אוטונומיים על-פי חוק המל"ג לכלכל את ענייניהם המינהליים והאקדמיים, עמדת משרד החינוך בסוגיה שהעלית אינה רלוונטית ואנו מנועים מלהתערב בנושאים הללו.

היו"ר עבד-אלמאלכ דהאמשה:

שאילתא מס' 3218 של חבר הכנסת יצחק כהן - לפרוטוקול.

3218. קליטת תלמידים נוצרים בבתי-ספר ממלכתיים

חבר הכנסת יצחק כהן שאל את שרת החינוך, התרבות והספורט
ביום ו' בתמוז התשס"ה (13 ביולי 2005):

פורסם ב"מעריב", כי קליטת תלמידים נוצרים בבתי-ספר במסגרות חינוך ממלכתיות יוצרת קשיים, כגון הבאת אוכל לא כשר וחשיפת ילדים יהודים לחגים נוצריים.

רצוני לשאול:

1. מה היא עמדת משרדך בנושא?

2. כיצד יישמר הצביון היהודי של בתי-הספר הממלכתיים?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

ראשית, אבקש להעמיד דברים על דיוקם:  הידיעה "במעריב" שעליה מתבססת השאילתא לא התייחסה לקליטת תלמידים נוצרים בבתי-ספר במסגרות חינוך ממלכתיות, אלא לכמה ילדים שאינם יהודים מיוצאי ברית-המועצות לשעבר, שלמדו בבית-ספר ממלכתי-דתי מסוים. החינוך הממלכתי-דתי מחייב נורמות התנהגות מוגדרות היטב, הנוגעות לשמירת הצביון הדתי של המסגרת החינוכית, וכתוצאה מכך נוצרו אצל הילדים בעיות זהות, עקב קונפליקט בין אורח החיים המקובל על הילדים הללו בבית לבין דרישות ההתנהגות בבית-הספר. משאותרה הבעיה, בהתערבות הפיקוח, ונדונה עם ההורים ועם נציגים של מערכת החינוך העירונית, הוחלט בהסכמת ההורים להעביר את הילדים למסגרות חינוך ממלכתיות, שם לא צפוי להתעורר קונפליקט בין אורח החיים של הילדים בבית לבין המקובל בבית-הספר.

1. משרד החינוך מופקד על ביצועו של חוק לימוד חובה, התש"ט-1949. על-פי החוק, המדינה מחויבת להעניק חינוך לכל ילד וילדה בגילים המפורטים בחוק, בלא תלות בהשתייכותם הדתית, הלאומית, הגזעית, המגדרית, או במעמדם האזרחי. משרד החינוך מחויב לחוק לימוד חובה וגאה לבצעו ולעמוד בדרישותיו.

2.  הצביון היהודי של בתי-הספר הממלכתיים במגזר היהודי נקבע על-ידי מטרות החינוך, כפי שהן מפורטות בחוק, תוכניות הלימודים הנהוגות בו, אורח החיים המקובל במוסדותיו והשכלתם והכשרתם של מוריו. אין אנו רואים כל סכנה לצביונם היהודי של מוסדות החינוך הממלכתיים. השתייכותם הדתית של התלמידים בחינוך הממלכתי אינה משנה לעניין זה, מה גם ששיעורם של התלמידים שאינם יהודים בחינוך הממלכתי במגזר היהודי הוא נמוך.

היו"ר עבד-אלמאלכ דהאמשה:

סגן השר ישיב על שאילתא מס' 3219 של חברת הכנסת גילה פינקלשטיין בנושא: ליקויי בטיחות בבתי-הספר. בבקשה.

3219. ליקויי בטיחות בבתי-הספר

חברת הכנסת גילה פינקלשטיין שאלה את שרת החינוך, התרבות והספורט
ביום ו' בתמוז התשס"ה (13 ביולי 2005):

ביום ב' בסיוון תשס"ה, 9 ביוני 2005, פורסם כי על-פי מרכז השלטון המקומי, ליקויי הבטיחות בבתי-ספר מעמידים מאות אלפי תלמידים בסכנה, וכי אם לא יתוקנו, פתיחת שנת הלימודים מוטלת בספק.

רצוני לשאול:

1. האם נכון הדבר?

2. אם כן – מה הוא התקציב הנחוץ לחידושם, לשיפוצם ולתיקונם של מבנים לא בטיחותיים במערכת החינוך?

3. האם יסייע משרדך בתיקון הליקויים, ואם כן – כיצד?

סגן שרת החינוך, התרבות והספורט מגלי והבה:

חברת הכנסת פינקלשטיין, כמנהלת בית-ספר לשעבר את בוודאי ערה ויודעת שהאחראים לתיקון ליקויי הבטיחות במוסדות החינוך הם הרשות המקומית או הבעלות על המוסד. עם זאת, מתוך דאגה לשלומם ולביטחונם של התלמידים והצוות, משרד החינוך עושה כל מאמץ ודורש מהאוצר להקצות תקציב ייעודי לנושא, כפי שהיה הדבר בעבר. מדובר ב-20 מיליון ש"ח שהוקצו בכל אחת מהשנים 2001, 2002 ו-2003.

בשנת התקציב 2004 הנושא לא תוקצב כלל על-ידי  האוצר בתקציב ייעודי. לשמחתי, במסגרת דיוני התקציב לשנת 2006 שהתקיימו בממשלה, הושגה הסכמת האוצר להעביר לשלטון המקומי, לצורך תיקון ליקויי בטיחות במוסדות חינוך, סך של כ-75 מיליון ש"ח - דבר ללא תקדים בארבע השנים האחרונות - ולאפשר את פתיחת שנת הלימודים התשס"ו כסדרה.

אשר לשאלותייך:

1. הסקר בנושא ליקויי בטיחות במוסדות חינוך נערך ופורסם על-ידי מרכז השלטון המקומי, שכאמור אחראי לנושא זה. הסקר לא נעשה בשיתוף עם משרד החינוך ותוצאותיו לא הובאו לידיעתנו.

2. התקציב הנחוץ לחידוש, לשיפוץ ולתיקון המבנים של מוסדות החינוך הוא ממקורות השלטון המקומי והבעלויות על מוסדות החינוך, ואין ברשותנו מידע עדכני ומבוסס בנושא.

3. התשובה ניתנה בפתיח של דברי. בנוסף, במהלך חודש אוגוסט 2005 הועבר לכלל הרשויות סך של 25 מיליון ש"ח, במסגרת שיפוצי קיץ, על-פי  קריטריונים: 5.40 ש"ח  לתלמיד, 240 ש"ח לכיתה, בהתאם למצבת התלמידים בכל רשות מקומית.

חברת הכנסת פינקלשטיין, אני גם רוצה להעיר, כמי שעוסק בנושא, שלצערי הרב רבה מתקציבי הבטיחות לא מנוצלים על-ידי הרשויות. כלומר, אם ניקח את הרשימה, ואנו לקראת סוף שנת תקציב, אני יכול להגיד על כמה עשרות אלפי שקלים של רשויות שלא הגישו את הבקשות כפי שמתחייב. בהזדמנות זו אני קורא לחשבים של אותן רשויות שייגשו ויוודאו את לקיחת הכסף המיועד כולו לבטיחות. תודה.

3239. גביית כספים מהורים לתלמידים מעוטי יכולת

חבר הכנסת רשף חן שאל את שרת החינוך, התרבות והספורט
ביום ו' בתמוז התשס"ה (13 ביולי 2005):

הובא לידיעתי מקרה של ילדה בת תשע שסבלה מהשפלה פומבית בבית-ספרה לאחר שאמה לא יכלה לשלם את דמי ועד ההורים ולמסיבה.

רצוני לשאול:

1. מה הוא הנוהל באשר לגביית כספים מהורים מעוטי יכולת?

2. מה הן ההנחיות באשר לפגיעה בילד עקב אי-תשלום ההורה?

3. האם יש בעניין זה הבחנה בין כספי ועד ההורים לכספי בית-הספר?

סגן שרת החינוך, התרבות והספורט מגלי והבה:

1.  חוזר מנכ"ל תשס"ג/3(א) – תשלומי הורים, קובע בסעיף 4.1, כי אין למנוע השתתפות תלמידים בפעילויות בשל אי-תשלום עקב קשיים כלכליים ויש למצוא פתרונות חלופיים, ובאמצעות הרשות המקומית והנהלת בית-הספר לשתפם.

2.  פגיעה בתלמיד עקב אי-תשלום של הוריו היא עבירה על חוזר מנכ"ל, עבירה משמעתית. הנושא מטופל ברמה משמעתית, באמצעות מנהל המחוז או מפקח בכיר מטעמו.

3. אשר לתשלומי הורים, המונחים "כספי ועד הורים" ו"כספי בית-הספר" אינם קיימים. התשלומים נחלקים, על-פי הגדרתם, לכמה סוגים, ואפרט:

תשלומי חובה – בעבור ביטוח תאונות אישיות ושירותי בריאות השן, במקומות שבהם הוא ניתן.

תשלומי רשות עבור שירותים נוספים, המאושרים בוועדת החינוך, התרבות והספורט של הכנסת - תשלומים אלו נגבים בידי בית-הספר. אין לחייב הורה בתשלום אם הוא אינו מעוניין בקבלת השירות, ואין להתנות שירות אחד במתן שירות אחר. אם הוחלט לקיים שירותי רשות אף שלא כל ההורים הסכימו לכך, יש לשתף את כל התלמידים בשירות האמור, או לחלופין לדאוג לילדים שהוריהם לא ביקשו לקבל את השירות לפעילות אחרת בעת מתן השירות. עם שירותים אלה נמנים טיולים ומסיבות.

רכישת שירותים מרצון – מדובר בשירותים המוצעים מטעם בית-הספר כתוספת העשרה, לנוחות ההורים, או כחיסכון, באמצעות רכישה מרוכזת. דוגמאות לרכישת שירותים כנ"ל: חוגים, רכישת תוכנות ולומדות למחשב, פרויקטים לימודיים וכו'. גבייה בעבור שירותים אלה חייבת לקבל את אישורם של כל הורי התלמידים ואת אישור המפקח על בית-הספר. בשום מקרה אין לחייב את התלמידים להזדקק לשירותים אלה ואת ההורים לרוכשם. אם השירות מתקיים במסגרת יום הלימודים, משתפים בו את כל התלמידים, גם את אלה שהוריהם לא שילמו בעבורו. שיעור ההוצאה הכוללת לרכישות מסוג זה נתון בפיקוח.

התשלום היחיד שאפשר לגבות ביוזמת ועד ההורים ועל-ידיו הוא תרומה. התרומה משמשת בעבור פעולות מיוחדות, כגון סיוע להורים נזקקים או התקנות מיוחדות לשיפור המוסד. תרומה, כשמה כן היא; אין לחייב הורים להרים תרומה כלשהי, ואין למנוע שירות מתלמיד שהוריו לא הרימו את התרומה. ניהול כספי התרומה נעשה במסגרת קופה נפרדת בידי מנהל בית-הספר.

היו"ר עבד-אלמאלכ דהאמשה:

תודה רבה לסגן שרת החינוך. אני מבין שיש לחבר הכנסת רשף חן שאלה נוספת. בבקשה, אדוני.

רשף חן (שינוי):

ראשית, אני רוצה לברך על התשובה, מפני שהיא בוודאי מבטאת את המדיניות הראויה, גם אם לא בהכרח את המצב הקיים. אני מבין שנגבים כל מיני תשלומים, ואז הפתרון הוא, שאם ההורים לא שילמו, הילד לא יקבל את השירות, ונותנים לו אלטרנטיבה. כאן אני שואל: לא ראוי שיהיה מנגנון כלשהו שיאפשר להורים מעוטי יכולת להראות למישהו – יכול להיות צוות משותף כלשהו, מנהל בית-הספר, ועד ההורים או מישהו מהסוג הזה – שהוא לא בוחר להשתמט מהעניין אלא באמת לא יכול? במקרה כזה יהיה מנגנון של השלמה, אולי מצד משרד החינוך, או משרד הרווחה או העירייה, כדי שהילד לא ימצא את עצמו נפגע, לא ימצא את עצמו לא יוצא לטיול, לא ימצא את עצמו לא מקבל את החוג שכל שאר ילדי הכיתה מקבלים, רק משום שהוריו עניים יותר.

סגן שרת החינוך, התרבות והספורט מגלי והבה:

חבר הכנסת רשף חן, אני מוכן לבדוק את הסוגיה, אם אפשר למצוא במסגרת בית-הספר אפשרות לפקח על הדברים האלה. בעצם, כל תלונה שמגיעה ברמת המנכ"לית, אל לשכת השרה או אל לשכתי, אנחנו בודקים אותה. אני, לפחות, נוהג לבדוק כל תלונה שמגיעה אלי באופן יסודי, כדי לתת מענה לאוכלוסייה שאנחנו מדברים עליה. אני מוכן לבדוק אם אפשר למסד את זה במנגנון כלשהו. תודה לך.


היו"ר עבד-אלמאלכ דהאמשה:

תודה רבה לחבר הכנסת מגלי והבה, סגן שרת החינוך. אנחנו ממשיכים: שאילתא מס' 3252 של חבר הכנסת יאיר פרץ  – לפרוטוקול.

3252. היערכות משרד החינוך לשנת 2009

חבר הכנסת יאיר פרץ שאל את שרת החינוך, התרבות והספורט
ביום י"ג בתמוז התשס"ה (20 ביולי 2005):

פורסם, כי לפי נתוני הלשכה המרכזית לסטטיסטיקה, בשנת 2009 כל תלמיד רביעי יהיה חרדי. הדבר מחייב היערכות מבחינת תקנים, מבנים, כיתות, תקציבים וכו'.

רצוני לשאול:

1. האם משרדך מודע לנתונים אלה?

2. אם כן – כיצד נערך משרדך לקראת שנת 2009?

3. האם יוקצו מבנים, תקציבים ותקנים לקראת שנת 2009?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

1. במשרד החינוך מתקיימים דיונים ונערכות תחזיות באשר לגידול הצפוי במערכת החינוך על מגזריה השונים.

2.  שיטת התקצוב הנהוגה במערכת החינוך היסודי היא פר-תלמיד. משרד החינוך מביא מדי שנה את צורכי מערכת החינוך, לרבות הגידול הטבעי, לאישור משרד האוצר. הגידול הטבעי המאושר בשעות ובכיתות מחולק על-פי הצרכים. המשרד עורך תחזיות גידול טבעי על-פי מגזרים וסוג פיקוח לטווח ארוך, ובכלל זה שנת 2009.

3.  בניית מבני חינוך נעשית על-ידי הרשויות המקומיות, במימון משרד החינוך. אנו פועלים עם הרשויות המקומיות, בהתאם לצרכים שהן מעלות לפנינו, ויינתנו פתרונות על-פי סיכומים בין הרשויות המקומיות ובין משרדנו. העמדת המבנים לרשות עמותות תיעשה על-פי הכללים שנקבעו על-ידי משרד הפנים.

3254. הכללת תלמידים חרדים במפעל ההזנה

חבר הכנסת יאיר פרץ שאל את שרת החינוך, התרבות והספורט
ביום י"ג בתמוז התשס"ה (20 ביולי 2005):

פורסם, כי לא כל ילדי ישראל כלולים במפעל ההזנה, וכי היועצת המשפטית של משרדך הורתה למנוע השתתפות בפרויקט זה מילדים במוסדות חרדיים שאינם, כדבריה, מוגדרים ממלכתיים, אף שבפועל הם ככל ילדי ישראל.

רצוני לשאול:

1. האם הידיעה נכונה?

2. אם כן – האם יורה משרדך לכלול את כל ילדי ישראל במפעל ההזנה? אם לא – מדוע?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

1. חוק ארוחה יומית לתלמיד, התשס"ה-2005, שמתוקפו מתקיימת ההזנה כיום, קובע כי אוכלוסיית התלמידים הזכאים לארוחה יומית היא במוסדות החינוך, ביישובים ובשכונות שבהם חל יום חינוך ארוך, לפי חוק יום חינוך ארוך ולימודי העשרה, התשנ"ז-1997, בימים שבהם הלימודים במוסד החינוך מתקיימים עד שעות אחר-הצהריים. יתירה מכך, על-פי  החלטת בג"ץ - בג"ץ 8437/99, רשת גני חב"ד נגד שר החינוך - המדינה מתקצבת את החלת יום חינוך ארוך בחינוך הרשמי בלבד.

חוק יסודות התקציב, התשמ"ה-1985, סעיף 3א(י), משווה את תנאי התקצוב של רשתות החינוך החרדי – תאגיד "מרכז החינוך העצמאי" ותאגיד "מעיין החינוך התורני" – עם אלה של החינוך הרשמי. מכתבה של היועצת המשפטית בא להבהיר, על-פי החוק, באילו מוסדות חינוך תתקיים הזנה, ואין לו דבר עם הגדרה מפלה לגבי ילדי ישראל.

2. כפי שציינתי, משרד החינוך פועל על-פי החוק. עם זאת, אשמח מאוד אם מינהלת ההזנה במשרד ראש הממשלה, האחראית להפעלת הפרויקט, תבחן את הסוגיה שהעלית ותפעל למציאת פתרון ראוי לכלל ילדי ישראל.

3284. פרויקט השאלת ספרים בבתי-ספר חרדיים

חבר הכנסת משה גפני שאל את שרת החינוך, התרבות והספורט
ביום י"ג בתמוז התשס"ה (20 ביולי 2005):

ב"יתד נאמן" פורסם, כי משרדך אינו כולל ספרים הנלמדים בבתי-ספר חרדיים בפרויקט השאלת ספרי לימוד.

רצוני לשאול:

1. האם הידיעות נכונות?

2. אם כן – מדוע לא נכללים ספרים אלה בפרויקט?

3. האם ישנה משרדך את מדיניותו ויכלול גם ספרים אלה בפרויקט?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

1–2. חוזרי מנכ"ל תשס"ג/5(ב) ותשס"ד/3 קובעים, שבבתי-ספר יסודיים, בחטיבות הביניים ובחטיבות העליונות חובה ללמד מספרים המאושרים בידי משרד החינוך, אשר כלולים בחוזר מנכ"ל, הוראות ומידע – "רשימת ספרי הלימוד המאושרים". על כן, הספרים הנרכשים מטעם בתי-הספר במסגרת הפרויקט להשאלת ספרי לימוד הם ספרי לימוד מאושרים בלבד.

כל ספר לימוד בבתי-הספר הרשמיים ובחינוך המוכר שאינו רשמי, שעבר תהליך אישור על-פי חוזר מנכ"ל, נכלל במסגרת הפרויקט.

3. משרד החינוך ישמח לשלב את כל המגזרים במערכת החינוך בפרויקט השאלת ספרי לימוד, ובלבד שהספרים הנלמדים בהם יעמדו בקריטריונים שנקבעו בחוזרי מנכ"ל.


3285. החלת החוק להנצחת זכרו של רחבעם זאבי

חבר הכנסת מוחמד ברכה שאל את שרת החינוך, התרבות והספורט
ביום י"ג בתמוז התשס"ה (20 ביולי 2005):

ב-11 ביולי 2005 אישרה הכנסת בקריאה שנייה ובקריאה שלישית הצעת חוק להנצחת זכרו של רחבעם זאבי, והחוק נכנס לספר החוקים של מדינת ישראל.

רצוני לשאול:

האם יוחל החוק על מערכת החינוך הערבית?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

ככלל, כפי שחבר הכנסת ברכה ודאי יודע, כל חוק שנחקק בכנסת ונכנס לספר החוקים של מדינת ישראל חל על כל אזרחי המדינה.


3310. מועד קבלת ציוני בחינות הבגרות

חבר הכנסת אחמד טיבי שאל את שרת החינוך, התרבות והספורט
ביום י"ג בתמוז התשס"ה (20 ביולי 2005):

נודע לי, כי תלמידי כיתה י"ב המבקשים את ציוני בחינות הבגרות שלהם בתהליך מזורז אמורים לקבלם לקראת סוף אוגוסט, אולם לא זה המצב. הדבר מעכב רישום לאוניברסיטאות.

רצוני לשאול:

1. האם הידיעה נכונה?

2. אם כן – מה היא סיבת העיכוב?

3. האם יפורסמו השנה הציונים בסוף אוגוסט?

סגן שרת החינוך, התרבות והספורט מגלי והבה:

אדוני היושב-ראש, חבר הכנסת אחמד טיבי -  1–2.  הידיעה אינה נכונה. אין עיכוב בהעברת הציונים לבוגרי מחזור 2005 שביקשו לקבל את ציוניהם בהליך מזורז לצורך הרשמה לאוניברסיטאות.

אני מסכים עם הטענה שלך; אני עצמי נתקל פעמים רבות במצב שבו הנהלת בית-הספר אינה רושמת באותה בחינה שהיא מבקשת לזרז לסטודנטים שמעוניינים להירשם עד לתאריך מסוים. משרד החינוך, בנושא של מתן ציונים בזמן, לפעמים כאשר לא רושמים, אנחנו מדברים על אלפי מחברות - אני עסקתי באופן אישי בבעיה של כמה אנשים שפנו אלי ישירות, ביקשתי לעקוב ולבדוק, והיה קשה להוציא את הציונים לאותם תלמידים. לאחר השתדלות והתערבות – זה לא צריך להיות כך – מנגנון הפיקוח, מבית-הספר ועד משרד החינוך – צריך להיות מעקב של אותו בית-הספר, לרישום מזורז לצורך הרשמה לאוניברסיטה. אני מקווה שתקלות כאלה לא יישנו.

3.  התשובה היא: כן.

היו"ר עבד-אלמאלכ דהאמשה:

שאלה נוספת לחבר הכנסת אחמד טיבי. בבקשה.

אחמד טיבי (חד"ש-תע"ל):

תודה, אדוני. בדיוק על הקבוצה הזאת של המזורזים – אלה שכן סומנו כמזורזים – אני רוצה לומר לסגן השר, שאני נתקל פעם אחר פעם במקרים שאנשים מבקשים להיות מזורזים, והציונים מתעכבים. כך נפגעת האפשרות שלהם להתקבל לאוניברסיטאות, בעיקר לאוניברסיטאות בחוץ-לארץ, אבל גם לאוניברסיטאות בארץ. טיפלתי בכמה מקרים, פניתי למחלקת הבחינות, אמרו מה שאדוני אמר: צריך לומר למנהלי בתי-הספר. יכול להיות שמנהל אחד, שניים, לא עשו את המוטל עליהם, אבל אני מדבר על סטודנטים או על תלמידים שכן סומנו כמזורזים ואינם מקבלים את הציונים בזמן.

סגן שרת החינוך, התרבות והספורט מגלי והבה:

חבר הכנסת טיבי, אני מוכן – אם תשלח לי את השמות, ועדיין יש בעיה עם התלמידים האלה, אשמח לטפל. אני לוקח לתשומת לבי את ההערות שלך בנושא זה.

היו"ר עבד-אלמאלכ דהאמשה:

תודה רבה לסגן שרת החינוך.

3323. הוראות לתלמידות בית-הספר "בית יעקב" בנתניה

חברת הכנסת אתי לבני שאלה את שרת החינוך, התרבות והספורט
ביום כ' בתמוז התשס"ה (27 ביולי 2005):

נודע לי כי בית-הספר החרדי "בית יעקב" בנתניה פרסם הוראות מפורטות בעבור תלמידותיו, המגבילות אותן בספרי קריאה, בפרטי לבוש, במקומות בילוי ואף בקשריהן החברתיים, וכל זה מחוץ למסגרת בית-הספר.

רצוני לשאול:

1. האם הידיעה נכונה?

2. אם כן – האם יש להנהלת בית-הספר סמכות לקבוע בנושאים אלה מחוץ למסגרת בית-הספר?

3. אם לא –  האם יפעל משרדך לביטול ההוראות, וכיצד תימנע הישנות המקרה?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

1-3. בבירור שנערך עם מנהלת בית-הספר נמצא שבית-הספר לא פרסם הוראות מפורטות חדשות לתלמידותיו באשר לדפוסי התנהגות מחוץ לכותלי בית-הספר.

עם זאת רצוני להעיר שמדובר בסממנים של אורח חיים, ומדובר בבית-ספר פרטי, שהוקם בין השאר כדי לשמר את אורח החיים של החברה החרדית. הבאים בשעריו של בית-הספר יודעים מראש מהם תנאי הקבלה. יובהר שמשרד החינוך, המפקח על בתי-הספר, בודק אם אין בתנאים אלה חריגה מאורח החיים המקובל במגזר זה.

היו"ר עבד-אלמאלכ דהאמשה:

שאילתא מס' 3324, של חברת הכנסת לאה נס, שאינה נוכחת, ושאילתא מס' 3325, של חבר הכנסת חמי דורון, שנמצא כאן - תשובה אחת על שתי השאילתות.


3324, 3325. שירותי בריאות לתלמידים בבתי-הספר התיכוניים

חברת הכנסת לאה נס שאלה את שרת החינוך, התרבות והספורט
ביום כ' בתמוז התשס"ה (27 ביולי 2005):

בבדיקה של משרד הבריאות התגלה, כי 60% מבתי-הספר התיכוניים בארץ אינם מפעילים שירותי בריאות לתלמידים, ובשאר התיכונים רמת שירותי הבריאות אינה מספקת.

רצוני לשאול:

1. האם הידיעה נכונה?

2. אם כן – מדוע אין משרדך מפעיל שירותי בריאות כראוי בבתי-ספר תיכוניים?


חבר הכנסת חמי דורון שאל את שרת החינוך, התרבות והספורט
ביום כ' בתמוז התשס"ה (27 ביולי 2005):

ב-18 ביולי 2005 פורסם ב"ידיעות אחרונות", כי כ-60% מבתי-הספר התיכוניים אינם מפעילים שירותי בריאות, וכי רוב בני-הנוער אינם עוברים בדיקות לאיתור הפרעות אכילה. במשרדך נטען שהדבר יוסדר בשנה הבאה.

רצוני לשאול:

1. האם הידיעות נכונות? ואם כן – מדוע המצב הוא כזה?

2. מדוע יוסדר הדבר רק בשנה הבאה?

3. האם יועברו לנושא זה מירב המשאבים מיידית? אם לא – מדוע?

4. האם יש למשרדך דרכים נוספות לטפל בהפרעות אכילה ובאוכלוסיות בסיכון?

סגן שרת החינוך, התרבות והספורט מגלי והבה:

אדוני היושב-ראש, חבר הכנסת חמי דורון - 1. שירותי הבריאות לתלמיד בבתי-הספר העל-יסודיים ממומנים ומתוקצבים מכספי משרד החינוך, במסגרת שכר לימוד לתלמיד, ולא מכוח חוק, כפי שנעשה בבתי-הספר היסודיים. התקציב מועבר ישירות לבעלות על בית-הספר, בתנאי שהשירות ניתן בפועל.

2–3.  משרד החינוך המתין שבע שנים להפקת נוהל מקצועי בנושא מטעם משרד הבריאות ולהגדרת תפקידי רופא ואחות. נוהל זה הופק רק בחודש ינואר 2005. לקראת שנת הלימודים תשס"ו יפעל משרד החינוך להטמעת נוהל זה ולהסדרת שירותי הבריאות לתלמיד בהתאם.

4.  הפיקוח על הבריאות במשרד החינוך מכשיר צוותים רב-מקצועיים בבתי-הספר להפעלת תוכניות התערבות בנושאי תזונה ובריאות כדי למנוע התנהגות סיכונית - אנורקסיה או בולימיה. הפיקוח על הבריאות עובד בשיתוף פעולה עם משרד הבריאות, עם קופות-החולים ועם איגודים מקצועיים להטמעת הפעילות כחלק מתרבות בית-הספר. אם מזוהה בתלמיד או בתלמידה התנהגות סיכונית, הצוות החינוכי ממליץ להורים לפנות לגורם מקצועי.

היו"ר עבד-אלמאלכ דהאמשה:

תודה רבה לסגן שרת החינוך. שאלה נוספת לחבר הכנסת חמי דורון. בבקשה, אדוני.

חמי דורון (שינוי):

אדוני סגן השר, הכתבה שפורסמה בנושא, והובאו בה נתונים ודברים בשם אומרם – דהיינו, הנתונים הם נתונים שלפחות נראים מדויקים – התפרסמה ב-18 ביולי 2005. התשובה שאתה נותן על שאלה מס' 2 ניתנה לכתב העיתון. אנחנו נמצאים בתוך תוכה של שנת הלימודים התשס"ו. מה עשה משרד החינוך בנושא הזה כבר בשנת הלימודים? נכון היה לומר ביולי שאתם תפעלו -  האם פעלתם? באילו בתי-ספר פעלתם? בכמה בתי-ספר פעלתם? התשובה שהיתה צריכה להינתן היום היא תשובה שונה לגמרי, לא כפי שהיא ניתנה על שאלה שנשאלה ביולי, לקראת פתיחת שנת הלימודים.

סגן שרת החינוך, התרבות והספורט מגלי והבה:

אנחנו התייחסנו לעובדות שעלו בכתבה ששאלת עליה, ולכן נתנו תשובה המתייחסת לאותה כתבה. הסברתי בתשובתי מה המצב כרגע.

היו"ר עבד-אלמאלכ דהאמשה:

אפשר יהיה לספק נתונים?

סגן שרת החינוך, התרבות והספורט מגלי והבה:

אני אשמח להעביר לך את הנתונים על בתי-הספר - היכן יש שירותי בריאות, היכן אין וכו'.

חמי דורון (שינוי):

בהשוואה לנתונים המפורטים עם האחוזים המפורטים בכתבה.

היו"ר עבד-אלמאלכ דהאמשה:

יצאנו נשכרים כולנו.

חמי דורון (שינוי):

אני מודה לאדוני.

3342. הקמת מוזיאון הסובלנות בגן הקברים המוסלמיים בירושלים

חבר הכנסת ואסל טאהא שאל את שרת החינוך, התרבות והספורט
ביום כ' בתמוז התשס"ה (27 ביולי 2005):

פורסם, כי בגן הקברים המוסלמיים הסמוך לבריכת ממילא בירושלים מתוכננת הקמת מוזיאון הסובלנות, וכי כבר נתרמו יותר מ-200,000 דולר להקמתו.

רצוני לשאול:

1. האם הידיעה נכונה?

2. אם כן -  האם התוכנית תצא לפועל?

3. מדוע הוחלט לבנות את המוזיאון במקום רגיש וקדוש, והאם לא נמצא מקום חלופי לבנייתו?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

משרד החינוך, התרבות והספורט מטפל אך ורק במוזיאונים שקיבלו מעמד של מוזיאון מוכר על-פי חוק המוזיאונים, התשמ"ג–1983. מוזיאון הסובלנות המתוכנן להיבנות נמצא באחריות עיריית ירושלים ומינהל מקרקעי ישראל, ואני מציע שתפנה את השאילתא לשרים הנוגעים בדבר.

3343. הקדמת חופשת הקיץ בבית-הספר המיוחד "איתנים"

חבר הכנסת יגאל יאסינוב שאל את שרת החינוך, התרבות והספורט
ביום כ' בתמוז התשס"ה (27 ביולי 2005):

ב-8 ביולי 2005 פורסם ב"ירושלים", כי שנת הלימודים בבית-הספר המיוחד "איתנים" תסתיים מוקדם מהרגיל בגלל קיצוצים של משרדך.

רצוני לשאול:

1. האם הידיעה נכונה?

2. אם כן - מה היא הסיבה לקיצוצים, ומה ייעשה בנדון?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

1.  הידיעה נכונה.

2.  ההחלטה להקדים את החופשה בבית-הספר המיוחד "איתנים" נתקבלה כמו בכל בתי-הספר האחרים לחינוך מיוחד ברחבי הארץ. מקורה בקיצוצים הקשים שהושתו על תקציב החינוך ואילצו קיצוץ של 20 שעות בשנה, שזה שווה ערך ל-3.5 ימי עבודה, לכל החריגויות הקשות, למעט אוטיזם.

כדי ליצור אחידות בבית-הספר המיוחד "איתנים" ולא להפלות בין הילדים השונים הלומדים בו, הוחלט להקדים את החופשה, כאמור, לכלל אוכלוסיית הילדים במוסד. יצוין שהחלטה זו התקבלה בתיאום עם הנהלת בית-החולים.

3376. הדיווחים על אירועי האלימות בבתי-הספר

חבר הכנסת רן כהן שאל את שרת החינוך, התרבות והספורט
ביום כ"ז בתמוז התשס"ה (3 באוגוסט 2005):

בשנים האחרונות אנו עדים לאלימות הולכת וגוברת בבתי-הספר. במסגרת קידום תוכנית למניעת אלימות בוועדה לזכויות הילד, עלו תהיות בנוגע למידת נכונותם של הנתונים הנוגעים לאלימות זו.

רצוני לשאול:

1. כמה דיווחים על אלימות בבתי-ספר היו בכל אחד מן החודשים מתחילת השנה?

2. האם הדיווחים למשרד הם אמינים, ומה היא הערכת משרדך לגבי מידת סטייתם מן המצב האמיתי?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

תופעת האלימות הגואה בחברה הישראלית, ובמיוחד בקרב ילדים ונוער, הטילה על משרד החינוך את המחויבות והאחריות להעצים את המאבק בתופעה מסוכנת זו ולנקוט יוזמה נחושה בעניינה. המשרד גיבש תוכנית חירום מקיפה שתופעל החל משנת התשס"ו, הכוללת טיפוח אקלים בית-ספרי נעים, בצד המלצות לצעדי הרתעה וענישה.

עיקרי התוכנית הם: מיסוד תוכנית לימודים מחייבת בנושא אלימות; הוספת שעות לימוד לנושא "כישורי חיים"; הצמדת חונך אישי לכל תלמיד אלים והפעלת מערך מסייע מיוחד לתלמידים חלשים; מתן אפשרות למורים להשעות תלמיד למשך יום בתגובה על גילויי אלימות; פיתוח מדרג ענישה; העברת סדנאות בנושא "אופטימיות והומור" וסדנאות של "רטוריקה ותרבות השיח".

אשר לשאלותיך:

1.  בעקבות הדיונים שהתקיימו בוועדת השרים למאבק באלימות ובמשרד החינוך הוחלט על פיתוח מערך דיווח ממוחשב על אירועי אלימות. מערך זה יאפשר איסוף נתונים ארצי והפקת לקחים מנתונים אלה. בימים אלה מתקיימת היערכות ולמידה, לקראת הקמת המערך.

בהעדר מערך פעיל, אין בידינו אמצעים לאיסוף שוטף ואמין של נתונים. נתונים על מצב האלימות במערכת החינוך מתקבלים אחת לשנתיים, באמצעות סקר המתקיים בראשות פרופסור רמי בנבנישתי מהאוניברסיטה העברית. בימים אלה מסתיים איסוף הנתונים במסגרת הסקר השלישי, והממצאים יפורסמו בחודשים הקרובים.

אירועי אלימות חמורים מדווחים למחוזות המשרד, למנהלי המחוזות ולמפקחים, אולם זהו דיווח חלקי, וכאמור, רק על אירועים חמורים. דיווחים אלה הם בסיס לליווי בתי-הספר, על-פי הצורך.

2. הסקר הנערך אחת לשנתיים הוא סקר אמין, המתנהל על-פי כל הכללים והסטנדרטים המקצועיים. המערך הממוחשב שיוקם יתנהל על-פי סטנדרטים מקצועיים קפדניים.

3392. תקציב לתיקון ליקויי בטיחות במוסדות חינוך

חברת הכנסת לאה נס שאלה את שרת החינוך, התרבות והספורט
ביום ז' בחשוון התשס"ו (9 בנובמבר 2005):

פורסם, כי כל הרשויות המקומיות זקוקות ליותר ממיליארד שקלים לשיפוצים ולתיקוני ליקויי בטיחות בבתי-הספר ובגני-הילדים, ואין הקצאה תקציבית לכך. הממשלה החליטה לקבוע את שיעור השתתפות הרשויות המקומיות בנושא הבטיחות מול השתתפות המדינה.

רצוני לשאול:

1. האם נכון הדבר?

2. אם כן - מדוע החלטת הממשלה בנושא אינה מיושמת?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

בשנת 2004, ערב פתיחת שנת הלימודים התשס"ה, הכריז השלטון המקומי שלא יפתח את שנת הלימודים אם הממשלה לא תעביר לרשויות המקומיות תקציבים לטיפול במפגעי בטיחות. בעקבות משא-ומתן שנערך בין מרכז השלטון המקומי לבין משרדי האוצר והחינוך סוכם, כי יתוקצבו, עוד במהלך שנת התקציב 2004,  75 מיליון ש"ח לשנת הלימודים התשס"ה לתיקון הליקויים הדחופים.

בשנת 2005 חידש השלטון המקומי את פנייתו למשרדי האוצר והחינוך וביקש לקבל את אותה תוספת גם בשנת הלימודים התשס"ו. ואכן, סוכם כי ייתוסף סכום של 75 מיליון ש"ח לתקציב 2005.

הסכומים הללו גבוהים בהרבה מכל החלטות הממשלה בעבר.

3401. סגירת בית-הספר "רעות" בעכו

חבר הכנסת יגאל יאסינוב שאל את שרת החינוך, התרבות והספורט
ביום כ"ז בתמוז התשס"ה (3 באוגוסט 2005):

ראש עיריית עכו הודיע, כי משרדך מאלץ אותו לסגור את בית-הספר "רעות", שהוא מהגדולים בעכו.

רצוני לשאול:

1. האם נכון הדבר?

2. אם כן – מדוע סוגרים את בית-הספר, ומה יעלה בגורל התלמידים?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

1-2. הידיעה אינה מדויקת. משרד החינוך לא אילץ את ראש עיריית עכו לסגור את בית-הספר "רעות".

ראוי לציין,  שבתי-הספר הממלכתיים בעכו במגזר היהודי, שישה במספר, הולכים וקטנים מדי שנה בשל שינויים דמוגרפיים בעיר ועזיבת משפחות ליישובים אחרים. כתוצאה מכך מימן המשרד כיתות לא תקניות, מעבר לתקציב שבתי-הספר זכאים לו.

ראש העירייה, בהתייעצות עם מנהל המחוז, החליט לסגור את בית-הספר על מנת לעבות בתי-ספר  אחרים ולהבטיח את המשך קיומם. איגום המשאבים יאפשר גם מתן מענה טוב יותר על צורכי התלמידים השונים.

עיריית עכו אפשרה לתלמידי בית-הספר "רעות" להירשם לשניים-שלושה בתי-ספר אחרים באזור מגוריהם, על-פי  בקשתם.

3429. הסעת תלמידים תושבי רמלה לבתי-ספר

חבר הכנסת אמנון כהן שאל את שרת החינוך, התרבות והספורט
ביום ז' בחשוון התשס"ו (9 בנובמבר 2005):

פורסם, כי עיריית רמלה ביטלה הסעות לתלמידים הנוסעים מדי יום לבתי-ספר ערביים מרוחקים. ראש העירייה טוען, כי משרדך מתעלם ממחויבותו למימון ההסעות, וכי לא עיריית רמלה אמורה לממן זאת.

רצוני לשאול:

1. האם הפרסום נכון?

2. אם כן - האם משרדך עומד בהתחייבותו לתלמידים הערבים תושבי רמלה?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

1.  הפרסום נכון ליום 26 באוקטובר 2005. מאז תחילת חודש נובמבר 2005 חזרו ההסעות לפעול, עד לקבלת הכרעת בית-המשפט.

2. אין מדובר בתלמידים תושבי רמלה, אלא בתושבים שפלשו לשטחים שאינם בתחום עיריית רמלה ודיווחו על כתובות כוזבות. משנתגלתה התרמית, פועל משרד הפנים לסיפוח שכונתם לרשות מוכרת. משרד החינוך יעמוד בהתחייבותו כלפי התלמידים הללו, לאחר שמשרד הפנים יחליט באיזה יישוב הם מתגוררים.

בנימין אלון (האיחוד הלאומי - ישראל ביתנו):

אדוני היושב-ראש, אני רוצה לומר משהו. תודה על זכות הדיבור. אני מעריך את זה שכבוד סגן השרה מנקה שולחן, אבל, אדוני היושב-ראש, תשובות ממרס נענות עכשיו בנוהל כזה שמרכז את כל התשובות של המשרד. האם הדברים נראים סבירים, בכנסת שיש בה שאלות כל הזמן והיא רוצה תשובות?

היו"ר עבד-אלמאלכ דהאמשה:

אני מציע שתעביר את הדברים לתשומת לבה של מזכירות הכנסת. תודה לסגן השרה.


מסמכים שהונחו על שולחן הכנסת

היו"ר עבד-אלמאלכ דהאמשה:

חברי הכנסת, לפני סיום סדר-היום, הכרזה לסגנית מזכיר הכנסת. בבקשה, גברתי.

סגנית מזכיר הכנסת ירדנה מלר-הורוביץ:

ברשות יושב-ראש הישיבה, אני מתכבדת להודיע, כי הונחו היום על שולחן הכנסת –

לקריאה שנייה ולקריאה שלישית: הצעת חוק לתיקון פקודת התעבורה (מס' 73), התשס"ו-2005, שהועברה מוועדת הכלכלה; הצעת חוק הרשות הלאומית למורשת יהדות לוב,  התשס"ו-2005, שהועברה מוועדת הכלכלה; הצעת חוק הרשות הלאומית למורשת יהדות בוכרה, התשס"ו-2005, שהועברה מוועדת הכלכלה; לוח תיקונים להצעת חוק לתיקון פקודת התעבורה (מס' 71), התשס"ו-2005.

דין-וחשבון של משלחות ועדת החוץ והביטחון מביקוריהן בהונגריה, ברוסיה, בצרפת, במטה נאט"ו בבלגיה, בגרמניה ובארצות-הברית במהלך שנת 2005. יושב-ראש המשלחות - יושב-ראש ועדת החוץ והביטחון, חבר הכנסת ד"ר יובל שטייניץ. תודה.

היו"ר עבד-אלמאלכ דהאמשה:

תודה רבה לסגנית מזכיר הכנסת.

חברי הכנסת, תם סדר-היום. הישיבה הבאה תתקיים, אם ירצה השם, מחר, יום שלישי, כ"ז בחשוון התשס"ו, 29 בנובמבר 2005, בשעה 16:00. ישיבה זו נעולה. אני חוזר, הישיבה נעולה. תודה רבה.

הישיבה ננעלה בשעה 19:14.

