תוכן העניינים
שאילתות בעל-פה	5
298. הוועדה למאבק בעוני	7
יצחק כהן (ש"ס):	7
שר האוצר אהוד אולמרט:	8
יצחק כהן (ש"ס):	10
שר האוצר אהוד אולמרט:	10
יצחק כהן (ש"ס):	10
שר האוצר אהוד אולמרט:	10
יצחק כהן (ש"ס):	10
שר האוצר אהוד אולמרט:	11
יעקב מרגי (ש"ס):	11
שר האוצר אהוד אולמרט:	11
מוחמד ברכה (חד"ש-תע"ל):	12
יולי תמיר (העבודה - מימד - עם אחד):	12
שר האוצר אהוד אולמרט:	13
אילן שלגי (שינוי):	18
שר האוצר אהוד אולמרט:	18
הצעת חוק לתיקון פקודת מס הכנסה  (ניכוי ריבית על משכנתה לדירת מגורים יחידה), התשס"ה-2005;	21
הצעת חוק לתיקון פקודת מס הכנסה  (ניכוי ריבית בגין משכנתה), התשס"ה-2004;	21
הצעת חוק לתיקון פקודת מס הכנסה  (ניכוי ריבית על משכנתה), התשס"ה-2005	21
שר האוצר אהוד אולמרט:	21
הצעת חוק עסקאות גופים ציבוריים (תיקון – אכיפת זכויות העובד)	25
התשס"ה-2005	25
דברי פרידה של חבר הכנסת עמרם מצנע עם פרישתו מן הכנסת	26
עמרם מצנע (העבודה - מימד - עם אחד):	26
הצעת חוק ההגבלים העסקיים (תיקון - מניעת התנהגות  שאיננה תחרותית על-ידי קבוצות ריכוז), התשס"ה-2005	28
סגן שר התעשייה, המסחר והתעסוקה אלי אפללו:	28
הצעת חוק-יסוד: הממשלה (תיקון - אישור הכנסת למינוי סגני שרים)	29
הצעת חוק ביטוח בריאות ממלכתי  (תיקון - פטור מתשלום חיסוני ילדים), התשס"ה-2004	30
אריה אלדד (האיחוד הלאומי - ישראל ביתנו):	30
הצעת חוק מרשם אוכלוסין (תיקון - רישום תאריך עברי  במסמכי לידה ופטירה), התשס"ה-2005	31
הצעת חוק העונשין (תיקון - החמרות ענישה  בגין אלימות נשק קר), התשס"ה-2005	32
רוני בריזון (שינוי):	32
שר התחבורה מאיר שטרית:	33
רוני בריזון (שינוי):	34
הצעת חוק ההוצאה לפועל (תיקון - איסור מאסר חייבים), התשס"ה-2004	34
זהבה גלאון (מרצ-יחד):	35
שרת המשפטים ציפי לבני:	37
הצעת חוק אחריות מזמין שירותי קבלן לזכויות העובדים, התשס"ה-2005	38
יגאל יאסינוב (שינוי):	39
סגן שר התעשייה, המסחר והתעסוקה אלי אפללו:	41
יגאל יאסינוב (שינוי):	41
הצעת חוק הגבלת הפרסומת למוצרי טבק לעישון  (תיקון - הגבלת הפרסום), התשס"ד-2004	42
שר הבריאות דני נוה:	44
אברהם פורז (שינוי):	46
חיים אורון (מרצ-יחד):	48
הצעת חוק מידע גנטי (תיקון - בדיקה גנטית להורות  בעת ההיריון), התשס"ה-2004	49
זהבה גלאון (מרצ-יחד):	50
הצעת חוק לתיקון פקודת מס הכנסה  (זיכוי וניכוי בשל הוצאות חינוך לילדים), התשס"ה-2005	51
צבי הנדל (האיחוד הלאומי - ישראל ביתנו):	51
שר האוצר אהוד אולמרט:	52
צבי הנדל (האיחוד הלאומי - ישראל ביתנו):	53
הצעת חוק מס הכנסה (פטור ממס על הכנסה מהשכרת דירת מגורים)  (תיקון - הפיכת הוראת השעה להוראת קבע), התשס"ה-2005	58
אהוד רצאבי (שינוי):	58
שר האוצר אהוד אולמרט:	58
מסמכים שהונחו על שולחן הכנסת	59
מזכיר הכנסת אריה האן:	59
הצעת חוק מס הכנסה (פטור ממס על הכנסה מהשכרת דירת מגורים)	59
(תיקון - הפיכת הוראת השעה להוראת קבע), התשס"ה-2005	59
שאילתות בעל-פה	60
305. מסירת הבעלות על קבר דוד לידי הוותיקן	60
יצחק כהן (ש"ס):	60
שר התחבורה מאיר שטרית:	61
יצחק כהן (ש"ס):	61
שר התחבורה מאיר שטרית:	61
יעקב מרגי (ש"ס):	62
עבד-אלמאלכ דהאמשה (רע"ם):	62
שר התחבורה מאיר שטרית:	62
הצעת חוק יסודות התקציב  (תיקון - תמיכה במוסדות ציבור), התשס"ה-2005	63
משה גפני (דגל התורה):	63
הצעת חוק המקרקעין (תיקון - תאורה בשבת), התשס"ה-2005	68
משה גפני (דגל התורה):	68
רוני בריזון (שינוי):	69
שרת המשפטים ציפי לבני:	69
משה גפני (דגל התורה):	70
הצעת חוק יישום תוכנית ההתנתקות (תיקוני חקיקה), התשס"ה-2005	71
יורי שטרן (האיחוד הלאומי - ישראל ביתנו):	71
הצעת חוק עסקאות גופים ציבוריים  (תיקון - אכיפת דיני עבודה), התשס"ה-2005	72
יולי תמיר (העבודה - מימד - עם אחד):	72
נסים זאב (ש"ס):	72
יולי תמיר (העבודה - מימד - עם אחד):	73
הצעה לסדר-היום	73
הפרטת בנק לאומי	73
יעקב מרגי (ש"ס):	73
שר האוצר אהוד אולמרט:	75
הצעת חוק מימון מפלגות (תיקון - הגבלת הוצאות  בחירות וסמכות מבקר המדינה), התשס"ה-2005	77
מיכאל איתן (הליכוד):	77
שרת המשפטים ציפי לבני:	78
מיכאל איתן (הליכוד):	78
הצעה לסדר-היום	79
התוכניות לפיתוח הנגב והגליל	79
מוחמד ברכה (חד"ש-תע"ל):	79
הצעה לסדר-היום	81
התוכנית לפיתוח הגליל - הדרך לייהוד הגליל ולשינוי המאזן הדמוגרפי	81
ואסל טאהא (בל"ד):	81
עבד-אלמאלכ דהאמשה (רע"ם):	84
נסים זאב (ש"ס):	85
אילן שלגי (שינוי):	86
עסאם מח'ול (חד"ש-תע"ל):	90
הצעות לסדר-היום	92
המשבר הנמשך ברשויות המקומיות והחלטת שר הפנים  לחייב ראשי רשויות שחרגו מהתקציב בחיוב אישי	92
שר הפנים אופיר פינס-פז:	92
שר הפנים אופיר פינס-פז:	93
עבד-אלמאלכ דהאמשה (רע"ם):	95
עזמי בשארה (בל"ד):	96
נסים זאב (ש"ס):	97
חמי דורון (שינוי):	97
מסמכים שהונחו על שולחן הכנסת	99
סגנית מזכיר הכנסת ירדנה מלר-הורוביץ:	99
הצעה לסדר-היום	99
הקיצוץ הדרסטי בתקציב הישיבות התיכוניות והאולפנות	99
זבולון אורלב (מפד"ל):	99
זבולון אורלב (מפד"ל):	100
שרת החינוך, התרבות והספורט לימור לבנת:	101
שרת החינוך, התרבות והספורט לימור לבנת:	103
שאול יהלום (מפד"ל):	105
הצעה לסדר-היום	106
מדיניות האשפוז בבתי-חולים פסיכיאטריים והתנאים בהם	106
שאול יהלום (מפד"ל):	106
שר הבריאות דני נוה:	108
הצעות לסדר-היום	110
מצבו של ארגון זק"א	110
גילה פינקלשטיין (מפד"ל):	110
נסים דהן (ש"ס):	111
שר הבריאות דני נוה:	112
הצעות לסדר-היום	113
מכת גנבת המתכות	114
ניסן סלומינסקי (מפד"ל):	114
אבשלום וילן (מרצ-יחד):	115
סגן השר לביטחון פנים יעקב אדרי:	115
נסים זאב (ש"ס):	118
הצעה לסדר-היום	118
התעללות בחיילת לסבית מגדוד "קרקל"	118
אתי לבני (שינוי):	120
סגן השר לביטחון פנים יעקב אדרי:	121
הצעות לסדר-היום	122
המהומות בעיסאוויה ובנצרת	122
מוחמד ברכה (חד"ש-תע"ל):	123
אריה אלדד (האיחוד הלאומי - ישראל ביתנו):	123
ואסל טאהא (בל"ד):	124
סגן השר לביטחון פנים יעקב אדרי:	124
עבד-אלמאלכ דהאמשה (רע"ם):	127
נסים זאב (ש"ס):	128
עסאם מח'ול (חד"ש-תע"ל):	128
הצעה לסדר-היום  בחינת המשבר המתמשך בענף הנדל"ן  לנוכח הטיפול הכושל של הממשלה	129
מאיר פרוש (אגודת ישראל - יהדות התורה והשבת):	130
שר המדע והטכנולוגיה מתן וילנאי:	132
הצעות לסדר-היום	133
מתקפת הטרור בבירת ירדן	133
נעמי בלומנטל (הליכוד):	133
עסאם מח'ול (חד"ש-תע"ל):	134
ג'מאל זחאלקה (בל"ד):	135
מל פולישוק-בלוך (שינוי):	136
יורי שטרן (האיחוד הלאומי - ישראל ביתנו):	137
שר התחבורה מאיר שטרית:	138
נסים זאב (ש"ס):	140
מסמכים שהונחו על שולחן הכנסת	140
סגנית מזכיר הכנסת ירדנה מלר-הורוביץ:	140
הצעת חוק הרשות הלאומית לבטיחות בדרכים, התשס"ו-2005	141
שר התחבורה מאיר שטרית:	141
אברהם פורז (שינוי):	146
נסים זאב (ש"ס):	146


עדכון אחרון: 14.05.06



חוברת ג'
ישיבה ר"צ




הישיבה המאתיים-ותשעים של הכנסת השש-עשרה
יום רביעי, י"ד בחשוון התשס"ו (16 בנובמבר 2005)
ירושלים, הכנסת, שעה 11:01

שאילתות בעל-פה

היו"ר ראובן ריבלין:

אדוני סגן השר אלי בן-מנחם, באין חברי כנסת ושרים – היום יום רביעי, י"ד בחשוון התשס"ו, 16 בחודש נובמבר 2005 למניינם, אני מתכבד לפתוח את ישיבת הכנסת.

סדר-היום עמוס. חבר הכנסת מרגי, חבר הכנסת פרץ, חבר הכנסת יצחק לוי - לצערי הרב, אין איש באולם.

יאיר פרץ (ש"ס):

אני נוכח פה.

היו"ר ראובן ריבלין:

ודאי וודאי, מלוא כל האולם כבודו. עם זאת, אנחנו לא יכולים להתחיל בשאילתות בעל-פה, מהטעם הפשוט שאין כאן לא השואלים ולא המשיבים. חבר הכנסת יצחק כהן לא נמצא פה כשואל, ואילו השר המשיב אינו נמצא כאן כדי לענות; שר האוצר לא נמצא פה כדי לענות. חבר הכנסת יצחק כהן נמצא פה. גם אדוני, כדאי שיבוא שתי דקות לפני הזמן, לא אחרי הזמן.

יצחק כהן (ש"ס):

איפה השר?

היו"ר ראובן ריבלין:

שר האוצר, ראיתי אותו לפני כ-17 דקות יורד מישיבת סיעת הליכוד. רבותי חברי הכנסת, בהמשך היום אני אביא בפניכם את הודעתו של חבר הכנסת מצנע, אשר התייצב היום במשרדי, בשעה 09:35, על מנת להודיע לי על דבר התפטרותו מהכנסת – חבר הכנסת יצחק כהן, אדוני הרגע נכנס לאולם, וכבר מדבר בטלפון? זה יהיה בשלב מאוחר יותר. רבותי אני מכריז על הפסקת הישיבה.

יאיר פרץ (ש"ס):

אדוני היושב-ראש.

היו"ר ראובן ריבלין:

כן, בבקשה. במיקרופון, בבקשה.

יאיר פרץ (ש"ס):

אדוני היושב-ראש, כבוד שר התשתיות ביקשני אתמול בערב - עקב עיסוקים במפלגתו הוא לא יכול היה להגיע לכאן להשיב על שאלתי, ולכן הוא ביקש לדחות את זה למועד אחר.

אלי בן-מנחם (העבודה - מימד - עם אחד):

זה מה שהוא אמר לך, או שזו תוספת שלך? אני רק שואל שאלה.

יאיר פרץ (ש"ס):

זו תוספת שלי, אדוני.

אלי בן-מנחם (העבודה - מימד - עם אחד):

זה לא נעים, זו הכנסת. יכול להיות שהוא לא הגיע מסיבות אחרות.

היו"ר ראובן ריבלין:

חבר הכנסת פרץ, אמירתך נרשמה, על אחריות האומר ועל אחריות זה שאמר לך. אני לא משנה דבר. אם לא יהיו פה, לא תישמע השאלה. אם אדוני מסכים, לא יתלונן. אם השר לא יהיה פה, כאשר לא היה שום מקום שלא יהיה כאן – רבותי חברי הכנסת, הואיל והממשלה אינה נוכחת - כן, חבר הכנסת כהן. בבקשה.

יצחק כהן (ש"ס):

מה קובע התקנון לגבי זה שהממשלה לא מופיעה?

היו"ר ראובן ריבלין:

אדוני, התקנון לא קובע, התקנון נותן ליושב-ראש שום שכל ודעת. רבותי, הואיל והממשלה אינה נוכחת כאן, אם כי שמעתי ששר האוצר נמצא בדרכו על מנת להשיב, אני מודיע שבעוד דקה – בבקשה, חבר הכנסת יצחק לוי. אני מאפשר לחברי הכנסת לשאול שאלות, שאם לא כן, אני אפסיק את הישיבה לזמן מוגבל.

יצחק לוי (ציונות לאומית דתית מתחדשת):

אדוני היושב-ראש, רבותי חברי הכנסת, אנחנו צריכים להסדיר את העניין הזה ששרים לא באים בזמן להשיב. הייתי מציע, אם באמת השרים לא באים, שאדוני יקבע זמן במשך היום לתשובות, שנדע מתי התשובות יהיו.

היו"ר ראובן ריבלין:

חבר הכנסת יצחק לוי, הואיל ואתה מקפיד גם בכבודה של הכנסת, שער בנפשך שהשר היה מגיע היום בזמן והשואל לא היה בזמן.

יצחק לוי (ציונות לאומית דתית מתחדשת):

זה כמעט שלא קורה.

שר האוצר אהוד אולמרט:

הואיל והשר הגיע.

היו"ר ראובן ריבלין:

השר יודע שתמיד טוב להיות דקה לפני הזמן מאשר דקה אחרי הזמן.

שר האוצר אהוד אולמרט:

שלום, כבוד היושב-ראש.

היו"ר ראובן ריבלין:

אני מאוד מודה לאדוני. יצחק כהן ישאל את שר האוצר שאילתא בעל-פה, שמספרה 298, בעניין הוועדה למאבק בעוני. נא לקרוא את השאילתא כפי שהיא, ולאחר מכן תוכל להרחיב. בבקשה. כבוד השר, אדוני יכול לעלות לדוכן.

שר האוצר אהוד אולמרט:

בשאילתא בעל-פה?

היו"ר ראובן ריבלין:

בשאילתא בעל-פה עולים לדוכן, כי אני לא רוצה שהשר תמיד יעמוד כשגבו לשואל. קבענו נוהג, מהמושב הקודם, שהשרים עולים לכאן, ואז הם יכולים גם לענות.

שר האוצר אהוד אולמרט:

אני מאוד מודה ליושב-ראש על ההתחשבות.

היו"ר ראובן ריבלין:

אני מאוד מודה גם לשר על כך שהוא נענה להתחשבותי.

298. הוועדה למאבק בעוני

יצחק כהן (ש"ס):

תודה, אדוני היושב-ראש, מוטב מאוחר מאשר אף פעם.

פורסם, אדוני היושב-ראש, כי בוועדה למלחמה בעוני, שהוקמה לאחרונה, נעדרים נציגי הארגונים החברתיים, שירות התעסוקה, משרד הרווחה והמוסד לביטוח לאומי.

רצוני לשאול:

1. מי הם חברי הוועדה ומי קבע את מינוים?

2. כמה דיונים קיימה הוועדה ובאילו נושאים?

3. האם יצורפו נציגי שכבות המצוקה, ואם לא - מדוע?

היו"ר ראובן ריבלין:

אני מאוד מודה לחבר הכנסת יצחק כהן. כבוד השר ישיב, אחר כך תוכל להרחיב. בבקשה, אדוני.

שר האוצר אהוד אולמרט:

כבוד היושב-ראש, חבר הכנסת כהן הנכבד, חברי הכנסת, בראשית חודש ספטמבר הנחיתי את מנכ"ל משרד האוצר, ד"ר יוסי בכר, לרכז עבודת מטה פנים-ממשלתית להתמודדות יסודית, להכין תוכנית יסודית שתדע להציע מהלכים להתמודדות עם בעיית העוני במדינת ישראל.

מיניתי את הצוות בתיאום עם ראש הממשלה ועם המשנה לראש הממשלה, והוא כולל נציגים ממשרד ראש הממשלה, ממשרד המשנה לראש הממשלה, כמובן ממשרד האוצר, ממשרד התמ"ת, ממשרד הרווחה, מבנק ישראל ומהמוסד לביטוח הלאומי.

הצוות ערך עשרות פגישות, הן בפורום רחב והן בצוותי עבודה מצומצמים. בין היתר נערכו פגישות שתואמו על-ידי ארגון ה"ג'וינט" בישראל עם נציגים מהמגזר השלישי ומהאקדמיה; בין היתר נפגש הצוות עם נציגים מהעמותות "עזר מציון", "משולחן לשולחן", "קן לזקן", "פעמונים", "כוח לתת" ועוד. הצוות אף קיים דיונים עם נציגים מהפורום לשיפור הביטחון התזונתי, העמותות למען הקשיש מקריית-שמונה ומשפרעם, מכון מאיירס-ברוקדייל, קרן סאקט"א-רש"י, מכון מנדל למנהיגות חינוכית ועוד.

ההצעות והפתרונות להתמודדות עם בעיית העוני במדינת ישראל צריכים להיעשות בכלים ובאמצעים ארוכי טווח ולאורך זמן, בין היתר באמצעות יצירת מקומות עבודה, השקעה בחינוך, העלאת שיעור ההשתתפות בכוח העבודה ויצירת כלים לעידוד יציאה לעבודה.

נדמה לי, כבוד היושב-ראש, שאולי הדבר החשוב ביותר כשאנחנו מדברים על מלחמה בעוני הוא להבין שלא נלחמים בעוני בססמאות סרק, מן הסוג ששמענו לאחרונה, במיוחד בשבוע האחרון ממנהיגה החדש של מפלגת העבודה. הססמאות האלה, שמישהו חושב שבאמצעות לחיצה על כפתור, באיזה צעד חד-פעמי, אפשר לשנות מציאות חברתית שקיימת שנים רבות, לצערי, ומעיקה על החברה הישראלית - - -

היו"ר ראובן ריבלין:

אדוני לא מכוון לשואל, אלא מכוון באופן כללי.

שר האוצר אהוד אולמרט:

אני לא מאשים את השואל, השואל שאל שאלה לגיטימית, עניינית, רצינית, הוא גם יקבל תשובה רצינית - -


יאיר פרץ (ש"ס):

הוא התכוון לראש הממשלה הבא.

שר האוצר אהוד אולמרט:

- - וגם פירוט מאוד מגוון של ההרכב, של הפגישות, של הגופים שעמדותיהם באו לידי ביטוי בעניין.

התוצאה של כל זה תהיה, שבתוך כעשרה ימים, שבועיים, יגובשו המהלכים הללו, הם יוצגו בפני ראש הממשלה ויובאו לאחר מכן לאישור הממשלה, והם יהיו התשתית לפעולה מתואמת של ממשלת ישראל, כדי להיאבק במצוקות הללו.

אני מאמין שזו הדרך הנכונה, האחראית, הלא-פופוליסטית, ואם מותר לי גם לומר - כזאת שאיננה משועבדת לססמאות סרק, שמתאימות לשנות ה-50 של המאה ה-20.

כשאני שומע את עמיר פרץ מדבר על נושאים כלכליים, נדמה לי שאנחנו עוד נמצאים בימי המהפכה הקומוניסטית. אז כבר יצאנו מהם, המהפכה כבר נעלמה - -

מוחמד ברכה (חד"ש-תע"ל):

אתה לא היית בהם.

שר האוצר אהוד אולמרט:

- - העולם כבר יצא מהם; ברוך השם, אפילו רוסיה יצאה מהם. הקומוניסטים כבר נעלמו, נשאר עוד קומץ קטן רק במדינת ישראל - -

אילנה כהן (העבודה - מימד - עם אחד):

כבוד השר, זה לא משנה - - -

שר האוצר אהוד אולמרט:

- - ועכשיו מפלגת העבודה רוצה לחזור לימי הסוציאליזם המהפכני של שנות ה-50.

מוחמד ברכה (חד"ש-תע"ל):

- - -

היו"ר ראובן ריבלין:

חבר הכנסת ברכה, אדוני יש לו שאלה נוספת, יוכל להרחיב.

שר האוצר אהוד אולמרט:

ואני אומר: ריבונו של עולם, מה לכם - - -

אילנה כהן (העבודה - מימד - עם אחד):

זה לא משנה מי שיעשה את זה. שהעניים יקבלו. אתה לא מקשיב למה שאתה אומר.

היו"ר ראובן ריבלין:

חברת הכנסת אילנה כהן.

שר האוצר אהוד אולמרט:

מה אתם חושבים? שמדינת ישראל תיתן להסתדרות הכללית לשלוט על הבנקים, על מפעלי התעשייה? הרי כמעט התמוטטנו בגלל השיטה הזאת. ברוך השם, אנחנו הוצאנו את מדינת ישראל מהשיטה הזאת, ולא בססמאות האלה נלחמים בעוני.

אילנה כהן (העבודה - מימד - עם אחד):

כבוד השר, לא משנה מי שיעשה את זה, העיקר שהעניים יקבלו.

חיים אורון (מרצ-יחד):

אהוד, הבחירות מתחילות בשבוע הבא, דחילכ.

היו"ר ראובן ריבלין:

תודה. אדוני השר עכשיו מרחיב מעבר לתשובה, אבל תהיה לו הזדמנות - - -

מוחמד ברכה (חד"ש-תע"ל):

- - - בחירות.

היו"ר ראובן ריבלין:

אנחנו יודעים, ולכן, בעצתו של חבר הכנסת אורון, אנחנו את הבמה הזאת נסגור כמה שיותר מהר.

מוחמד ברכה (חד"ש-תע"ל):

לא, לא, לא - - -

היו"ר ראובן ריבלין:

אנחנו נקיים פה רק דיונים רציניים. רבותי, אלה דברים שצריכים להיאמר בתעמולת הבחירות, ב"דיבייטים", בכל העניינים האלה. חבר הכנסת יצחק כהן שאל שאלה, לרשותו שאלה נוספת ואחר כך תוכל להרחיב. חבר הכנסת יצחק כהן רוצה שאלה נוספת, ולאחריו - חבר הכנסת מרגי וחבר הכנסת ברכה. בבקשה.

יצחק כהן (ש"ס):

תודה. אדוני היושב-ראש, כבוד השר, הלוא אתם יודעים בדיוק מה עשיתם בשלוש וחצי השנים האחרונות. בשביל זה לא צריך להקים צוות. לקחתם אוכלוסייה ענקית, גם של אזרחים, גם של ילדים, אדוני השר - אתה לא היית שר האוצר, אבל היית שותף בממשלה הזאת.

שר האוצר אהוד אולמרט:

אני, ברוב הזמן הזה, טיפלתי באוכלוסיית המצוקה החרדית בירושלים, כראש העיר, אוכלוסייה שמי שהביאה אותה לסף רעב היתה ממשלה של מפלגת העבודה שדווקא אתה היית שותף בה.

יצחק כהן (ש"ס):

תתאר לך, אדוני השר, שהאוכלוסייה הזאת שאתה טיפלת בה, עוד קיבלה קצבאות ילדים, שהממשלה שלך - ואתה יודע וידעת שהם במצוקה - לקחה להם את זה מתוך פיותיהם.

היו"ר ראובן ריבלין:

סליחה, זה לא שאלות ותשובות לשר. אדוני ידבר וישאל שאלה, הוא יענה.

שר האוצר אהוד אולמרט:

שאל, שאל. שאל שאלה חשובה מאוד.

יצחק כהן (ש"ס):

אני שואל שאלה.

היו"ר ראובן ריבלין:

חבר הכנסת כהן, אני מכבד את אדוני מאוד. אני רק אומר: השאלה שלך חשובה, אבל אתה לא עומד בזמן שהוא עונה ושואל את השר - - -

יצחק כהן (ש"ס):

אדוני, גם השר עמד ונתן הרצאה מאוד מנומקת על תולדות הקומוניזם, ולא הפרעתי לו. אני רוצה לשאול שאלה. זכותי.

היו"ר ראובן ריבלין:

אבל, אל תענה לו. תענה בסוף. זכותך לשאול שאלה, אחר כך מרגי, אחר כך ברכה, ואז ישיב השר על כולן.

יצחק כהן (ש"ס):

אני אומר, כבוד היושב-ראש, אדוני השר, אתם יודעים בדיוק מה עשיתם בשלוש השנים וחצי האחרונות, איך דחפתם למעלה ממיליון איש ו-770,000 ילדים אל מתחת לקו העוני. תחזירו את קצבאות הילדים. גזלתם מיליארד ו-700 מיליון, לרבות 500 המיליון של 2006 - תחזירו את הלחם לפיות הילדים. זה הכול. תעשו את זה.

היו"ר ראובן ריבלין:

תודה רבה לחבר הכנסת יצחק כהן. זו שאלה, אומנם. זה מה שהוא שואל. בבקשה, חבר הכנסת מרגי.

שר האוצר אהוד אולמרט:

לא. הוא רצה להגיד: תחזירו?

היו"ר ראובן ריבלין:

האם תחזירו? האם אכן כך תעשו?

שר האוצר אהוד אולמרט:

האם תחזירו? האם תחזרו למדיניות הקצבאות שגרמה לכך שאנשים לא יעבדו בארץ?

היו"ר ראובן ריבלין:

אדוני ישמע עוד שאלות, אולי יוכל לחבר אותן. כן.

יעקב מרגי (ש"ס):

אדוני היושב-ראש, מכובדי כבוד השר, חברי חברי הכנסת, אני שואל את השר: האם במסגרת התוכניות למלחמה בעוני תיפסק המגמה של, כמו שראינו, העברת 9 מיליארדי ש"ח להגדלת ההכנסות של העשירונים העליונים ולקיחתם - מקורם היה בעשירונים התחתונים. האם המגמה הזאת תיפסק?

היו"ר ראובן ריבלין:

תודה. אני טעיתי. חבר הכנסת מרגי הוא מסיעתו של חבר הכנסת יצחק כהן, ואני סירבתי לחברת הכנסת יולי תמיר. חבר הכנסת ברכה, ואחריו חברת הכנסת יולי תמיר. בבקשה.

שר האוצר אהוד אולמרט:

יולי תמיר היא מהסיעה של ש"ס?

יולי תמיר (העבודה - מימד - עם אחד):

כרגע הצטרפתי.

היו"ר ראובן ריבלין:

היא לא מסיעת ש"ס, מרגי הוא מהסיעה של ש"ס. רשאים לשאול שאלות נוספות קודם אנשים שאינם מהסיעה. בבקשה, חבר הכנסת ברכה.

מוחמד ברכה (חד"ש-תע"ל):

אדוני היושב-ראש, אדוני ממלא-מקום ראש הממשלה, לא נלחמים בעוני על-ידי הגיגים ממיטב המסורת המקארתיסטית. כדאי שגם אתה תצא מהזמנים ההם. אבל מעבר לזה, וברצינות, עכשיו – גם זה היה ברצינות, אגב - לגופו של עניין: ידוע לשר שלעוני בישראל יש גם מאפיינים לאומיים וטריטוריאליים. זאת אומרת, הם בפריפריה - העוני הוא ערבי, מזרחי ובפריפריה.

שר האוצר אהוד אולמרט:

למה אתה לא אומר חרדי? למה אתה לא אומר, ברכה?

מוחמד ברכה (חד"ש-תע"ל):

וחרדי, כמובן. אני מקבל את התיקון בהערכה, אפילו, ואני מתנצל בפני חבר הכנסת יצחק כהן, על שלא הזכרתי זאת.

שר האוצר אהוד אולמרט:

תתנצל גם בפני חבר הכנסת רביץ.

מוחמד ברכה (חד"ש-תע"ל):

לא, הוא מהממשלה. הוא חלק מהממשלה עכשיו.

שר האוצר אהוד אולמרט:

הוא רק עכשיו חלק מהממשלה, אבל העוני זה דבר ישן.

מוחמד ברכה (חד"ש-תע"ל):

הוא מגבה את הממשלה הזאת בכל צעדיה. למה אני צריך להודות לו על דבר שהוא שותף לו? זה לא משנה את ההערכה לחבר הכנסת רביץ. זה משהו אחר.

בכל אופן, יש מאפיינים לאומיים, טריטוריאליים, גיאוגרפיים, של העוני. אני מסכים עם השר שלא פותרים את העניין הזה במכה אחת, ב"זבנג וגמרנו", אבל לפחות יש לקבל את העיקרון של השוויון כלפי כלל האזרחים. הממשלה הזאת, כמו כל קודמותיה, נכשלה כישלון חרוץ בהשתתת ערכי שוויון בכל מה שקשור להקצאת משאבים. ולכן השאלה שנשאלת – האם הממשלה הזאת, בימים הספורים שנותרו לה, עוד מסוגלת לחשוב באופן רציונלי על השורשים האמיתיים של העוני, ולא רק הגיגים מופרכים של מלים לצורכי בחירות? תודה.

היו"ר ראובן ריבלין:

תודה רבה לחבר הכנסת ברכה. חברת הכנסת יולי תמיר, בבקשה.

יולי תמיר (העבודה - מימד - עם אחד):

אדוני השר, נדמה לי שכדאי שלקראת מערכת הבחירות הקרובה, ננהל את הדיון לא בססמאות ולא בניסיונות להדביק תוויות. תרשה לי לספר לך סיפור, אדוני השר, אולי תיהנה ממנו. לפני יומיים הלכנו לפגוש את קלינטון, במסגרת ביקורו כאן. שאלנו אותו מה הדבר הכי טוב שהוא עשה כנשיא ארצות-הברית, ומדוע הוא הנשיא הדמוקרטי היחיד מאז רוזוולט שנבחר פעמיים. הוא אמר לנו, שהדבר הכי טוב שהוא עשה היה העלאת שכר המינימום. אז בוא ותודה שחלק גדול מהדברים שאנחנו מציעים הם לא מבית-המדרש של מרקס ולא של סטלין, הם מבית-המדרש של המפלגה הדמוקרטית בארצות-הברית והלייבור באנגליה, ובוא ננהל ויכוח לא בין סטלין למילטון פרידמן, אלא בין חמורים לפילים, בין דמוקרטים לרפובליקנים, זה יותר מכובד ויותר ענייני.

היו"ר ראובן ריבלין:

תודה רבה. והשאלה - האם אכן תעשו כך.

שר האוצר אהוד אולמרט:

אני מודה לך, אדוני היושב-ראש. אני אתחיל דווקא בפרופסור יולי תמיר, חברת הכנסת - הייתי אומר - האידיאולוגית, של מחנה עמיר פרץ. אילו כל מה שעמיר פרץ היה אומר בנושא הזה הוא שצריך לעלות את שכר המינימום, הייתי יכול לנהל אתו דיון ענייני. אני חושב שזו דרישה שאפשר להעלות אותה - אני לא אומר שאני מסכים לדרישה כפי שהיא הוצגה. אני חושב שמי שאומר שצריך להגדיל את שכר המינימום ביותר מ-30 וכמה אחוזים, או אפילו ב-40%, כמו שמציע מר פרץ - - -

אילנה כהן (העבודה - מימד - עם אחד):

אפשר לעשות את זה בהדרגה.

שר האוצר אהוד אולמרט:

לא חשוב. ניקח את שער הדולר שהיה לפני חודש, 4.5 שקלים, אז 1,000 דולר הם למעלה מ-4,500 שקלים לשכר מינימום, וזו עלייה של כמעט 40%.

יולי תמיר (העבודה - מימד - עם אחד):

- - -

היו"ר ראובן ריבלין:

חברת הכנסת יולי תמיר, עכשיו השר משיב. אין פרוצדורה כזאת.

יולי תמיר (העבודה - מימד - עם אחד):

סליחה.

שר האוצר אהוד אולמרט:

אז הוא צריך להיות מסוגל להראות איך הוא מממן זאת. אבל, זה לא מה שהוא אמר. פשוט לא נוח לך להתייחס לכל שטף - יש לי רושם, לפי כמות הדברים שהוא אמר בשבוע האחרון, שהוא לא ישן רגע, הוא לא הפסיק לדבר, נון-סטופ, ופיזר דברים מכאן ללא שום מעצור, על כל נושא שבעולם. ומה לעשות? אני שומע גם את מה שלא נוח לך לשמוע. למשל, ההתנפלות שלו על ההפרטה של בנק לאומי.

הוא רוצה להחזיר אותנו לימים שהמדינה שלטה בתעשייה ובבנקים, אולי שההסתדרות שלטה בתעשייה ובבנקים, כמו שהיה פעם? הרי על זה הוויכוח. על סמך מה אני אומר שהוא תקוע עוד בימי הסוציאליזם של שנות ה-50 של המאה ה-20? על סמך דברים שהוא אמר. כן, כשאני רואה באיזה שצף קצף הוא מגן על הוועדים החזקים - אני לא צריך ללמוד מעמיר פרץ איך צריך להגן על זכויות אנשים במצוקה ועל זכויות עובדים. אני, בהחלטות שקיבלתי ערב ההפרטה של בנק לאומי הוכחתי. העובדים באו אלי כי הם סמכו עלי. ואכן, עשיתי אתם הסדר הוגן.

מוחמד ברכה (חד"ש-תע"ל):

אתה שר האוצר, אין שר אוצר שני.

שר האוצר אהוד אולמרט:

נכון. עשיתי אתם הסכם הוגן. נכון, אין שר אוצר שני. גם לא יהיה. עשיתי אתם הסדר הוגן - -

מוחמד ברכה (חד"ש-תע"ל):

מגן השכבות החלשות אתה.

שר האוצר אהוד אולמרט:

- - כדי שהם יהיו שותפים באמת, והם בצדק היו זכאים להיות שותפים במצב שבו בנק שהם תרמו להישגיו הגדולים, כשהוא נמכר וכשמחלקים בונוסים - גם הם ייהנו מזה. זה בסדר. אבל הוא נגד הפרטה, הוא נגד זה שיבואו משקיעים זרים מחוץ-לארץ וישקיעו מיליארדים במשק המדינה. תבינו, הרי זה - - -

יולי תמיר (העבודה - מימד - עם אחד):

- - -

היו"ר ראובן ריבלין:

חברת הכנסת תמיר, את שאלת - הוא עונה.

שר האוצר אהוד אולמרט:

שאלת, שאלת בדיוק לדברים האלה.

היו"ר ראובן ריבלין:

אני לא ביקשתי ממך לשאול, אני הסכמתי שתשאלי.

שר האוצר אהוד אולמרט:

שאלת בדיוק את הדברים האלה. אלה עמדות בלתי נסבלות, הן יחזירו אותנו עשרות שנים אחורה. הן יבודדו את המערכת הכלכלית שלנו מן העולם. הן ישקיעו אותנו מחדש בתרבות של פשיטת יד ופשיטת רגל. זה דבר נורא. הרי מה היה עם ההסתדרות? הרי הארגון שלו היה על סף פשיטת רגל. אלמלא, בעצם - בחוקים של המדינה, אפשרנו להסתדרות לקבל בכפייה מסים שמחזיקים את ההסתדרות מעל פני המים, אחרי שהוא פיטר מאות רבות של עובדים מההסתדרות, שהשביתו - - -

היו"ר ראובן ריבלין:

אדוני, זה לא נאום של שר האוצר לקראת התקציב, אדוני רק משיב.

שר האוצר אהוד אולמרט:

לא, אני מוכרח להשיב לה - - -

היו"ר ראובן ריבלין:

אז נתתי לאדוני, אני חושב שלגבי השאלה השלישית הוא מיצה את עצמו. חבר הכנסת ברכה וחבר הכנסת יצחק כהן - להלן תשובות השר לכם.

שר האוצר אהוד אולמרט:

אבל בהחלט, גברתי, אני אשמח, בכל הזדמנות שתרצי, לקיים אתך וגם עם עמיר פרץ, אם הוא לא היה פוחד להתמודד אתי - - -

היו"ר ראובן ריבלין:

עימות פומבי בטלוויזיה.

שר האוצר אהוד אולמרט:

לא, הוא מסרב. הציעו לו להופיע מולי בנושאים האלה, והוא מסרב. אבל אני שמח שאת לא.

מוחמד ברכה (חד"ש-תע"ל):

- - - זה ראש הממשלה, לא אתה.

שר האוצר אהוד אולמרט:

עכשיו - לחבר הכנסת ברכה. אתה יודע שאני אמרתי לך, ואני חוזר כאן, ואני גם מודה לך על שחידדת את העניין הזה. אני לא נכנסתי לגוף העניין, אבל הואיל וחידדת - אני חייב לך תשובה הוגנת. אכן, האוכלוסייה הערבית בממוצע שלה סובלת מאוד מהמצוקה החברתית במדינת ישראל, ושום תוכנית לא תהיה הוגנת אם היא לא תיתן מענה על המצוקות של האוכלוסייה הערבית במדינת ישראל בתחום העוני. זה חלק ניכר מנושא הדיון שלנו גם בוועדה הזאת. כמו האוכלוסייה החרדית.

מוחמד ברכה (חד"ש-תע"ל):

אתה מתכוון לקיים הידברות בעניין  הזה?

שר האוצר אהוד אולמרט:

קודם כול, אני לא צריך לקיים הידברות. אני צריך להגיש תוכנית. הרי אני מכיר בבעיה. אילולא הכרתי בבעיה - ניחא. אני מכיר בבעיה. ומי כמוך יודע שגם בלי שאתה מזכיר פה את העניין במליאה, אתה יודע שזה נמצא בתודעה שלי, כי אמרתי את זה במספר רב של הזדמנויות שאתה נכחת בהן וגם שמעת את הדברים. אני חייב לומר, באותה מידה, האוכלוסייה השנייה מבחינת היקף הבעיה, שסובלת ממצוקה קשה מאוד, זו האוכלוסייה החרדית.

הייתי אומר, אם אני יכול לזהות שתי קבוצות באוכלוסייה שסובלות ממצוקה שהיא יותר עמוקה - הרי יש פה בעיה אחת, הבעיה של איך אתה מגדיר עוני: מה נמצא מתחת לקו העוני. יש בעיית העוני ובעיית עומק העוני. שתי האוכלוסיות האלה, מבחינת ההיקף של הבעיה, סובלות יותר מאוכלוסיות אחרות, הן בהיקף והן בעומק העוני שהן צריכות להתמודד אתו. ואני באותה מידה אומר: אני אעשה הכול, בלי שום שיקולים פוליטיים, בין שש"ס בקואליציה, בין שש"ס מתנגדת, בין שש"ס מצביעה נגד הממשלה - זה בכלל לא רלוונטי. אלה אזרחי המדינה. אני רשאי, ואני חושב שצדקנו, ובעניין הזה – אף שידוע שלא הייתי מהתומכים המובהקים ביותר של שר האוצר הקודם, במה שקשור לעניין הקצבאות, אני חושב שההחלטה שלו והמדיניות שלו היו בלתי נמנעות.

יצחק כהן (ש"ס):

אסון, אסון.

אילן שלגי (שינוי):

יש שמועה שכמה חרדים יצאו לעבודה - - -

היו"ר ראובן ריבלין:

חבר הכנסת שלגי. עכשיו השר עונה להם.

שר האוצר אהוד אולמרט:

אני לא מחפש לקנות פופולריות זולה אצל אף אחד, לא אצלך וגם לא אצלם. אני אומר: אני חושב שקיצוץ הקצבאות והתמרוץ לצאת לעבודה היו בלתי נמנעים. הגענו למצב שפשוט - תשלומי ההעברה במדינת ישראל היו בהיקף שאיים איום ממש מהותי על עצם היציבות החברתית והכלכלית של מדינת   ישראל. ולכן, היה צריך לשנות. אבל, ואני לא אומר את זה היום משנעשיתי לשר האוצר, אני אמרתי אז – רבותי, אנחנו חייבים ליצור מכניזם שייתן תשובה הולמת על המצוקה הזאת, גם בקרב הציבור החרדי.

חיים אורון (מרצ-יחד):

ארבע שנים - - - את הציבור.  בשנה האחרונה תחליפו שר אוצר - - -

שר האוצר אהוד אולמרט:

זה לא נעשה, ואנחנו עושים את זה היום, ולכן התשובה איננה בהחזרת הקצבאות. התשובה היא במתן מענים אחרים במסגרת התוכנית.

עכשיו, אני רוצה, רק לסיום להזכיר, אני יכול להבין למה הפרופסור - - -

היו"ר ראובן ריבלין:

לא. בכנסת היא חברת הכנסת תמיר. אסור לתת את התואר של האדם - - -

שר האוצר אהוד אולמרט:

אה, לא. סליחה. הפרופסור חברת הכנסת.

היו"ר ראובן ריבלין:

לא, אבל לא אומרים פרופסור.

שר האוצר אהוד אולמרט:

אבל זה תואר כבוד.

היו"ר ראובן ריבלין:

כולם שווים כאן.

מוחמד ברכה (חד"ש-תע"ל):

פעם, כשמישהו רצה לבזות מישהו הוא קרא לו פרופסור.

שר האוצר אהוד אולמרט:

זה גם ברור, אבל אני לא יכול לשלול מאדם את מה שהוא זכה בו בדין.

היו"ר ראובן ריבלין:

מאותו לילה שמפלגה אמרה שהיום גמרנו דוקטור, מחר נחסל פרופסור - - -

שר האוצר אהוד אולמרט:

אז חברת הכנסת, הפרופסור יולי תמיר. אני רוצה להזכיר לך שבמסגרת המדיניות שלנו אנחנו, בין היתר, הזרמנו עשרות מיליארדי שקלים כדי להציל את קרנות הפנסיה ההסתדרותיות שפשטו את הרגל, והיו חס וחלילה עלולות להרוס חיים של עשרות אלפי פנסיונרים מבוטחים שהם עובדי הסתדרות, בגלל המדיניות המופקרת שהוא וחבריו ניהלו בהסתדרות. כשאני רק חושב שאם את השיטות האלה הוא היה מביא למדינה, לאן היתה מדינת ישראל מגיעה?

חיים אורון (מרצ-יחד):

- - -

שר האוצר אהוד אולמרט:

אני לא חושש שזה יקרה, אבל מהאנשים שנכשלו באחוזה הפרטית שלהם בניהול עניינים כלכליים, לא נשמע הטפות מוסר. תודה רבה, אדוני היושב-ראש.

היו"ר ראובן ריבלין:
תודה רבה, כבוד שר האוצר, שהוא גם המייצג של הממשלה כאן.

יעקב ליצמן (אגודת ישראל - יהדות התורה והשבת):

- - -

היו"ר ראובן ריבלין:

כבוד יושב-ראש ועדת הכספים, השר היום הרחיב דיבור ברשותי, מהטעם הפשוט - - -

יצחק כהן (ש"ס):

לא קיבלתי תשובה.

היו"ר ראובן ריבלין:

חבר הכנסת כהן, נא לפנות לעיתונים ולומר שלא קיבלת תשובה. אתה שואל, הוא עונה. אני לא אחראי על התשובות ועל השאלות. אני על השאלות אחראי, אבל על התשובות אני לא אחראי.

רבותי חברי הכנסת, אדוני השר, היינו צריכים לשמוע עכשיו שאילתות בעל-פה המכוונות למשרד הביטחון - האחת של חבר הכנסת יצחק לוי בנושא חשוב ביותר, שהוא עניין ישיבת אלון-מורה וההתבטאויות בעניינה; השנייה - שאילתא בעל-פה של חבר הכנסת אילן שלגי בנושא תמלוגים לאלמנות צה"ל. זו הפעם הראשונה בכל הכנסת השש-עשרה שסגן השר בוים, נבצר ממנו להגיע בשעה זו. אנחנו אישרנו רק אתמול את השאילתות, בגלל הישיבה המיוחדת להזכרתו של ראש הממשלה ושר הביטחון רבין. רק אתמול הנשיאות אישרה, והוא לא יכול היה  להיענות, וזה נדחה לשבוע הבא.

אילן שלגי (שינוי):

שר האוצר פה.

היו"ר ראובן ריבלין:

האם אדוני משיב גם על השאילתות של שר הביטחון על אלמנות צה"ל? או שזה לא ידוע לו.

שר האוצר אהוד אולמרט:

אני אראה אם אני משיב.

היו"ר ראובן ריבלין:

אם אדוני יכול להשיב, אז בכלל טוב. עוזר שר האוצר אומר שהדבר אינו אפשרי.

אילן שלגי (שינוי):

- - -

היו"ר ראובן ריבלין:

בבקשה, חבר הכנסת שלגי, שכן אנחנו מייד –  אני מודיע: אני לא יודע אילו סיעות יושבות עכשיו בישיבות ואילו סיעות לא יושבות – אנחנו ממשיכים בסדר-היום, כי השאילתות תמו. בבקשה, אדוני, כבוד השר.

שר האוצר אהוד אולמרט:

אני רוצה לשאול אותך, האם השאילתא שנוגעת לאלמנות צה"ל מתייחסת לעניין של מה שנקרא ידועות בציבור, הנושא הזה?

אילן שלגי (שינוי):

אדוני, השאילתא מתייחסת לאלמנות צה"ל שאינן נשואות, שחיות במסגרת של ידועה בציבור. אני רוצה להעיר, אדוני, שאתמול בישיבת ועדת החוץ והביטחון נשאל שר הביטחון על-ידי ועל-ידי חברים אחרים, והוא אמר שהוא התנגד להצעה הזאת של הממשלה, שהיא נולדה באוצר. אם כך, מי כשר האוצר מתאים להשיב על השאילתא הזאת?

היו"ר ראובן ריבלין:

שמעתי, כבוד שר האוצר, אדוני יושב-ראש ועדת הכספים, שר האוצר חבר הכנסת אהוד אולמרט.

שר האוצר אהוד אולמרט:

כבודו, אם יש לי זכות, שהיא לא עניין של יום-יום, שחבר הכנסת ליצמן, חבר הכנסת יצחק כהן וחבר הכנסת אמנון כהן ביחד רוצים לדבר אתי - - -

היו"ר ראובן ריבלין:

אדוני ימשיך לדבר אתם. אני רק רוצה שתשיב לי על שאלה אחת: האם אתה מוכן לענות על השאילתא בעניין אלמנות צה"ל? כי שר הביטחון אמר שהעניין מצוי לפתחו של שר האוצר. האם אתה מוכן לענות על השאילתא הזאת?

שר האוצר אהוד אולמרט:

באופן עקרוני, הנושא הזה עומד על סף החלטה אצלי. ההחלטה שתתקבל, אני חושב שתרגיע את המהומה. אבל היות שהדיון לא התקיים, הייתי ממליץ להשאיר זאת לשבוע הבא, ואשיב עליה במפורש בשבוע הבא.

אילן שלגי (שינוי):

כי שר הביטחון יאמר שזה בחצרו של שר האוצר.

חיים אורון (מרצ-יחד):

הוא כבר ענה לך.

היו"ר ראובן ריבלין:

חבר הכנסת שלגי, אני חושב שקיבלת תשובה יותר טובה ממה שהיית מקבל. שר האוצר אומר בצורה שמחייבת אותו, לא לתוכן אלא ללוח הזמנים: אני מקבל על עצמי להשיב על השאילתא הזאת. הואיל ואני נמצא בעיצומם של דיונים, ייתכן מאוד שתהיה לי בשבוע הבא תשובה, שהיא הרבה יותר מרחיבה. לכן, בשבוע הבא אתה תשאל שאלה, ולשאלה נוספת נרשמו חבר הכנסת חיים אורון, וגם חבר הכנסת יצחק לוי, ואתם תשאלו את השאלות. חבר הכנסת לוי, בבקשה.

יצחק לוי (ציונות לאומית דתית מתחדשת):

אדוני היושב-ראש, אני מבין ששר הביטחון כן נמצא בארץ. האם יש בתקנון איסור ששר הביטחון יענה על שאלות? אני לא מבין. נכון שכרגיל סגן השר עונה. שר הביטחון נמצא, הוא לא מגיע לכנסת, לא מדבר אתנו.

היו"ר ראובן ריבלין:

חבר הכנסת לוי, גם אדוני היה שר, ומעולם לא החסיר אפילו ישיבה אחת שאליה נקרא. קורים דברים, אין פה רשעות, אין פה סרבנות.

יצחק לוי (ציונות לאומית דתית מתחדשת):

אין פה סרבנות, אבל יש זלזול.

היו"ר ראובן ריבלין:

יש קושי לענות על השאילתא של אדוני. זאת הבעיה.

יצחק לוי (ציונות לאומית דתית מתחדשת):

זאת הבעיה. למתי אדוני דוחה אותה?

היו"ר ראובן ריבלין:

מקסימום לשבוע הבא. ייתכן מאוד שהיא תיענה עוד היום. תודה רבה.

חבר הכנסת יצחק כהן, מה רצה אדוני? כי אני מודיע לכם, אני מייד עובר לסדר-היום. אין עוד שאילתות בעל-פה. אנחנו צריכים לעבור להצבעות שנדחו מיום שני שעבר. בגלל פריימריס במפלגה אחת אני דוחה הצבעות. עכשיו סיעה אחרת רוצה להפיק לקחים מהפריימריס בסיעה הקודמת ומבקשת שנדחה הצבעות. אני מתחיל את ההצבעות בתוך כמה דקות. שר האוצר ישיב תשובה לחבר הכנסת מרגי, ואנחנו הולכים להצבעה. רק תשובה.

שר האוצר אהוד אולמרט:

נגמרו השאילתות? אז אני פה.

היו"ר ראובן ריבלין:

ברור, ראיתי, אדוני מחזיק באון ובעוצמה.

יצחק כהן (ש"ס):

אדוני היושב-ראש, אני יודע כמה כבודו מקפיד על תקנון הכנסת. מדובר על שאילתא בנושא אלמנות צה"ל, והנציגות של האלמנות נמצאות פה ביציע.

היו"ר ראובן ריבלין:

חבר הכנסת יצחק כהן, השאילתא היא של חבר הכנסת שלגי, והוא הסכים. קודם לוקחים טרמפ על ההצעה שלך. מותר לפי התקנון. אדוני, הוא הסכים. אם חבר הכנסת שלגי לא היה מסכים - - -

יצחק כהן (ש"ס):

תודה, אדוני היושב-ראש.

היו"ר ראובן ריבלין:

תודה רבה. גם האלמנות הנמצאות כאן אתנו באולם שמחו לשמוע את שר האוצר רומז שייתכן מאוד שההחלטה שתצא מטעמו תביא להן נחת רוח. אם הן היו הולכות מפה בתשובה שלילית, מה הועלת? אם הן ילכו מפה עם הבנה של השר שהכנסת עומדת על המשמר, הן כמובן יוכלו לזכות מכך. האמן לי, חבר הכנסת יצחק כהן, הן מבינות את העניין. אני מודה לחבר הכנסת שלגי, שאפשר לי לאשר לו שאילתא כזאת.

רבותי, חבר הכנסת יצחק כהן סיים. אנחנו עוברים עכשיו למערכת ההצבעות העומדת בפנינו, שהיא תולדה של דחיית ההצבעות בשבוע שעבר. אדוני רוצה לומר משהו? חבר הכנסת ברכה רוצה הערה לסדר.

מוחמד ברכה (חד"ש-תע"ל):

אדוני היושב-ראש, המכשיר הפרלמנטרי של שאילתא בעל-פה בא כדי לדון בבעיות בוערות שאינן ניתנות לדחייה. הנושא של אלמנות צה"ל, גם אם יענו עליו בשבוע הבא, אפשר להחיל בדיעבד את מה שמחליטים. אבל השאילתא של יאיר פרץ בנושא של ניתוקי מים – איך אפשר לטפל בשבוע הבא במים שמנותקים היום?

היו"ר ראובן ריבלין:

על עניין עוספיא?

מוחמד ברכה (חד"ש-תע"ל):

כן, זה עוספיא, זה רמלה, הרבה מקומות שעכשיו מנותקים ממים. אי-אפשר לדחות את זה, לא לשבוע הבא ואפילו לא למחר.

היו"ר ראובן ריבלין:

חבר הכנסת יאיר פרץ הסכים, מה אני יכול לעשות?

מוחמד ברכה (חד"ש-תע"ל):

למה שהוא יסכים? בגלל הממשלה. אפשר לדחות את הטיפול בניתוק מים בעוד שבוע?

היו"ר ראובן ריבלין:

אני מציע לאדוני להגיש הצעת אי-אמון בממשלה שלא משיבה על שאילתות. אולי השר המשיב יצביע אתך על האי-אמון הזה. חבר הכנסת ברכה, היינו נערים וגם התבגרנו, ואני אפילו זקנתי כאן בכנסת. שר התשתיות לא מגיע, אני לא יכול לענות במקומו. ודאי שלא נעבור על כך לסדר-היום.

מוחמד ברכה (חד"ש-תע"ל):

אולי בשלב מסוים היום נוכל?

היו"ר ראובן ריבלין:

אם הוא יהיה כאן. חבר הכנסת יאיר פרץ הודיע לי מראש שהוא מסכים לדחייה. מה אני יכול לעשות? אילו ידעתי שהוא מסכים לדחייה, אולי הייתי מאשר את השאילתא שלך על המים. הוא הגיש שאילתא, הוא בעל השאילתא, מה אני יכול לעשות? רבותי חברי הכנסת, משכנו מספיק.


הצעת חוק לתיקון פקודת מס הכנסה (ניכוי ריבית על משכנתה לדירת מגורים יחידה), התשס"ה-2005;
(הצעת חבר הכנסת יעקב מרגי)
הצעת חוק לתיקון פקודת מס הכנסה (ניכוי ריבית בגין משכנתה), התשס"ה-2004;
(הצעת קבוצת חברי הכנסת)
הצעת חוק לתיקון פקודת מס הכנסה (ניכוי ריבית על משכנתה), התשס"ה-2005
["דברי הכנסת", חוב' ב', עמ' 26204, עמ' 26206 ועמ' 26207.]
(הצעת חבר הכנסת יורי שטרן)


היו"ר ראובן ריבלין:

שר האוצר ישיב על הצעת החוק הפרטית של חבר הכנסת יעקב מרגי, כפי שהוצגה בשבוע הקודם, בנושא הצעת חוק לתיקון פקודת מס הכנסה (ניכוי ריבית על משכנתה לדירת מגורים יחידה), התשס"ה-2005. אני מבקש להשיב במסגרת עשר הדקות, לא יותר.

שר האוצר אהוד אולמרט:

כבוד היושב-ראש, לא עולה על דעתי להפר את ההנחיות שלך.

חיים אורון (מרצ-יחד):

אדוני היושב-ראש, אני חש אווירה של הרמוניה בתוך הליכוד.

אברהם רביץ (דגל התורה):

הגיע הזמן.

היו"ר ראובן ריבלין:

לפעמים יש הרמוניה בין אנשים, לא בין דעות.

מוחמד ברכה (חד"ש-תע"ל):

זה השד שעומד בפרץ.

היו"ר ראובן ריבלין:

בבקשה, כבוד שר האוצר, ממלא-מקום ראש הממשלה.

שר האוצר אהוד אולמרט:

תודה רבה לך, אדוני היושב-ראש.

אדוני היושב-ראש, רבותי חברי הכנסת, חבר הכנסת מרגי, אני מתייחס לשלוש הצעות חוק פרטיות: הצעת חוק לתיקון פקודת מס הכנסה (ניכוי ריבית על משכנתה לדירת מגורים יחידה), של חבר הכנסת מרגי; הצעת חוק לתיקון פקודת מס הכנסה (ניכוי ריבית בגין משכנתה), של חברת הכנסת אתי לבני ואחרים; והצעת חוק לתיקון פקודת מס הכנסה (ניכוי ריבית על משכנתה), של חבר הכנסת יורי שטרן.

כבודו, אני מתנגד לכל שלוש ההצעות, ואנמק מדוע. ההצעות הללו בעצם מציעות לתקן את פקודת מס הכנסה ולהתיר לנישום לנכות מהכנסתו השנתית החייבת במס את הוצאות הריבית ששילם באותה שנה בשל תשלומי משכנתה שנטל לרכישת דירה.

לפי דעתנו, התוצאה מקבלת התיקון הזה תהיה הגדלת האי-שוויון בקרב משלמי מס הכנסה. היקף ההטבה הינו פועל יוצא של שיעור המס השולי. מידת ההטבה משתנה לפי מידת הכנסתו של הנישום בצורה רגרסיבית ולא פרוגרסיבית. נישום בעל הכנסה גבוהה, הנמצא במדרגת מס גבוהה ביותר, ייהנה מהטבת מס גדולה יותר, בעוד שבעל הכנסה נמוכה ייהנה מהטבת מס נמוכה יותר, אם בכלל יגיע לסף המס.

עליית מחירי הדיור – הכרה בריבית על משכנתאות לצורכי מס תגרום לעלייה בביקוש לדירות, ובשילוב עם מאפייני הקשיחות בהיצע הדיור בטווח הקצר, צפויה לגרום לעליית מחירי הדיור. העלייה הזאת תשחק את כל ההטבה שמציעים התיקונים במס. לכן, גם מהטעם הזה אני חושב שאין לקבל את ההצעות.

בעקבות הריסון התקציבי שהממשלה נוקטת בשנים האחרונות התפתחה מגמת ירידה בתשואות על איגרות חוב ממשלתיות. לכן, יש ירידה בריבית על המשכנתאות. אין ספק שאחד הדברים הבולטים בשנים האחרונות הוא דווקא ירידה בריבית. כלומר, המציאות הכלכלית היטיבה עם משלמי המשכנתאות בתהליך טבעי.

הגידול בביקוש למשכנתאות עלול לגרום לעליית הריבית על האשראי בכלל ועל המשכנתאות בפרט. עליית מחירי הדיור ועליית הריבית על המשכנתאות יגרמו לעלייה בגובה החזרי המשכנתה, שתפגע בעיקר בשכבות החלשות, משום שהחזר המשכנתה מהווה אחוז ניכר מהכנסתן, וגם כך הן אינן נהנות באופן משמעותי מהטבה זו.

העלאת הריבית על המקורות לטווח הארוך במשק, תחייב את הבנקים להעלות את הריבית על האשראי הניתן למגזר העסקי ולמגזר הפרטי, ולכן היא גם עלולה לפגוע בצמיחה.

אוכלוסיית רוכשי הדירות היא רק אחת מהאוכלוסיות הנזקקות במדינת ישראל. תמיכה באוכלוסייה הזאת, תוך שימוש באלמנט המס, עלולה להעלות, בצדק, טענה על אפליה מצד אוכלוסיות חלשות אחרות. למשל, אוכלוסיית שוכרי הדירות, שאף הם נושאים בתשלומים ניכרים, ולעתים דומים, למגורים, בלי שיהיו זכאים בגין התשלומים הללו להטבות מס, כמו הטבות על החזרי המשכנתה.

העלות התקציבית של הצעה זו מוערכת במאות מיליוני ש"ח, גם כתוצאה מעלויות עקיפות וגם כתוצאה מאובדן הכנסות. אני חושב שבמסגרת ההתמודדות שלנו עם בעיית המצוקה, אנחנו צריכים ויכולים לתת תשובות טובות יותר, כלליות יותר, פחות מפלות וגם פחות מזיקות, לכלכלה, מהמתכונת המוצעת כאן של ניכוי הריבית על המשכנתה מהכנסה החייבת במס.

מכל הטעמים הללו, אדוני היושב-ראש, אני חושב שאין מקום לקבל את ההצעות הללו, ועל כן אני מציע לכנסת לדחות אותן.

היו"ר ראובן ריבלין:

תודה רבה לכבוד שר האוצר. עומדות לרשות המציעים, כל אחד מהם, חמש דקות.

יעקב מרגי (ש"ס):

הצבעה.

היו"ר ראובן ריבלין:

אתה רוצה הצבעה, בסדר. חברת הכנסת אתי לבני – אינה נוכחת. חבר הכנסת יורי שטרן, בבקשה.

יורי שטרן (האיחוד הלאומי - ישראל ביתנו):

הצבעה.

היו"ר ראובן ריבלין:

בבקשה, נא לצלצל. רבותי, נא לתפוס את מקומותיכם כי אנחנו מתחילים בהצבעות. רבותי חברי הכנסת, אני מבצע את ההצבעה. חבר הכנסת מרגי, אין אצלי מוקדם ומאוחר בהצבעה.

בבקשה, נא להצביע על הצעת חוק לתיקון פקודת מס הכנסה (ניכוי ריבית על משכנתה לדירת מגורים יחידה), של חבר הכנסת מרגי. מי בעד, מי נגד, מי נמנע?

הצבעה מס' 1

בעד ההצעה להעביר את הצעת החוק לדיון מוקדם בוועדה – 27
בעד ההצעה להסיר מסדר-היום את הצעת החוק – 10
נמנעים – 1
ההצעה להעביר את הצעת חוק לתיקון פקודת מס הכנסה (ניכוי ריבית על משכנתה לדירת מגורים יחידה), התשס"ה-2005, לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:

בעד - 27, עשרה נגד,  נמנע אחד. אני קובע שהצעת החוק הפרטית של חבר הכנסת מרגי עברה בקריאה טרומית, והיא תעבור לוועדת הכספים להכנתה - - -

יצחק כהן (ש"ס):

ועדת הכלכלה.

קריאה:

לוועדת המדע.

היו"ר ראובן ריבלין:

תעבור לוועדת הכנסת.

מל פולישוק-בלוך (שינוי):

איך את מצביעה נגד הצעת חוק כזאת?

היו"ר ראובן ריבלין:

חברת הכנסת פולישוק, אולי גברתי מנהלת כך את הוועדה לביקורת המדינה? חבר הכנסת חיים אורון. רבותי, אם בארזים נפלה שלהבת. הבחירות לא יהיו לפני מרס, מה אתם מתחילים היום?

יולי תמיר (העבודה - מימד - עם אחד):

אבל הם בלחץ עכשיו.

היו"ר ראובן ריבלין:

רבותי, ההצעה תעבור לוועדת הכנסת, על מנת לקבוע מי יכינה לקריאה ראשונה.

אנחנו עוברים להצעת החוק של חברת הכנסת אתי לבני. הצעת חוק לתיקון פקודת מס הכנסה (ניכוי ריבית בגין משכנתה) - נא להצביע. מי בעד, מי נגד, מי נמנע?


הצבעה מס' 2

בעד ההצעה להעביר את הצעת החוק לדיון מוקדם בוועדה – 27
בעד ההצעה להסיר מסדר-היום את הצעת החוק – 12
נמנעים – אין
ההצעה להעביר את הצעת חוק לתיקון פקודת מס הכנסה (ניכוי ריבית בגין משכנתה),
התשס"ה-2004, לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:

27 בעד, 12 נגד, אין נמנעים, אני קובע שהצעת חוק לתיקון פקודת מס הכנסה (ניכוי ריבית בגין משכנתה), של חברת הכנסת אתי לבני ואחרים, עברה בקריאה טרומית והיא תעבור לוועדת הכספים.

חיים אורון (מרצ-יחד):

לוועדת המדע.

היו"ר ראובן ריבלין:

לוועדת המדע.

יצחק כהן (ש"ס):

לוועדת הכלכלה.

היו"ר ראובן ריבלין:

ההצעה תעבור לוועדת הכנסת, על מנת להכינה לקריאה ראשונה. תודה רבה.

אנחנו עוברים לסעיף הבא - הצעת חוק לתיקון פקודת מס הכנסה (ניכוי ריבית על משכנתה), התשס"ה-2005, של יורי שטרן. נא להצביע - מי בעד, מי נגד, מי נמנע.


הצבעה מס' 3

בעד ההצעה להעביר את הצעת החוק לדיון מוקדם בוועדה – 28
בעד ההצעה להסיר מסדר-היום את הצעת החוק – 9
נמנעים – אין
ההצעה להעביר את הצעת חוק לתיקון פקודת מס הכנסה (ניכוי ריבית על  משכנתה), התשס"ה-2005, לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:

28 בעד, תשעה נגד, אין נמנעים, אני קובע שגם הצעת החוק של חבר הכנסת יורי שטרן עברה בקריאה טרומית, והיא תעבור לוועדת הכספים.

אמנון כהן (ש"ס):

ועדת המדע.

יצחק כהן (ש"ס):

כלכלה.

היו"ר ראובן ריבלין:

ההצעה תעבור לוועדת הכנסת, על מנת לקבוע מי יכינה לקריאה ראשונה.

השר פינס, מה אדוני רצה?

שר הפנים אופיר פינס-פז:

הקואליציה צריכה פסק-זמן.

היו"ר ראובן ריבלין:

מה יהיה בשבוע הבא כשאני אתן פסק-זמן, מה יאמר השר פינס?

גדעון סער (הליכוד):

אין צורך.


הצעת חוק עסקאות גופים ציבוריים (תיקון – אכיפת זכויות העובד)
התשס"ה-2005
["דברי הכנסת", חוב'  ב', עמ' 26210.]
(הצעת קבוצת חברי הכנסת)


היו"ר ראובן ריבלין:

רבותי אנחנו ממשיכים בסדר-היום. עוברים להצבעה בלבד על הצעת חוק עסקאות גופים ציבוריים   (תיקון – אכיפת זכויות העובד), של חבר הכנסת יורי שטרן. האם אדוני רוצה להשיב?

יורי שטרן (האיחוד הלאומי - ישראל ביתנו):

לא.

היו"ר ראובן ריבלין:

הממשלה כבר אמרה את דברה. ובכן, אנחנו עוברים להצבעה. רק כדי שתדעו, מטרת הצעת החוק לאסור על גוף ציבורי להתקשר בעסקה עם ספק שהורשע ביותר מעבירה אחת. רבותי, זאת ההצעה.

נא להצביע - מי בעד, מי נגד, מי נמנע.


הצבעה מס' 4

בעד ההצעה להעביר את הצעת החוק לדיון מוקדם בוועדה – 37
נגד – 2
נמנעים – 1
ההצעה להעביר את הצעת חוק עסקאות גופים ציבוריים (תיקון – אכיפת זכויות העובד),
התשס"ה-2005, לדיון מוקדם בוועדת העבודה, הרווחה והבריאות נתקבלה.

היו"ר ראובן ריבלין:

37 בעד, שניים נגד, נמנע אחד. אני קובע שהצעת חוק עסקאות גופים ציבוריים  (תיקון – אכיפת זכויות העובד) עברה בקריאה טרומית, והיא תעבור לוועדת העבודה, הרווחה והבריאות להכנתה לקריאה ראשונה.


דברי פרידה של חבר הכנסת עמרם מצנע עם פרישתו מן הכנסת

היו"ר ראובן ריבלין:

רבותי חברי הכנסת, הבוקר בשעה 09:35 התייצב בלשכת יושב-ראש הכנסת חבר הכנסת עמרם מצנע, ראש העיר חיפה לשעבר, אלוף במילואים, וביקש להגיש לי את כתב התפטרותו מהכנסת בזו הלשון: "הנני מבקש להודיעך על סיום כהונתי כחבר בכנסת השש-עשרה למדינת ישראל". ההודעה תיכנס לתוקפה בעוד 47 או 46 שעות, ביום שישי בשעה 09:35. עד אז, חבר הכנסת מצנע הוא חבר מן המניין, ורק הוא רשאי להצביע. הבא אחריו יושבע על-ידי ביום שני הבא.

אני מבקש להביע את צערי על כך שחבר הכנסת מצנע עוזב אותנו. אני רוצה לומר שכאדם שהוא מנהיג בעמו ובא לכנסת לראשונה, לאחר התפקידים הרבים שנשא בהם, הוא היה אחד מתלמידי החכמים של הכנסת, במובן זה שידע שחכם הוא זה שצריך ללמוד. הוא היה יושב פה שעות על שעות על מנת ללמוד מנפלאות או מנבכי עבודתה של הכנסת, זאת כאשר נבחר ליושב-ראש מפלגת העבודה, כאשר היה יכול לעסוק בתפקידו בנושאים רבים אחרים ולא לשמש אותנו כאן כחבר כנסת מן המניין, משום שראה בשליחותו תפקיד.

אני מאחל לו הצלחה רבה, מה עוד שהוא עוזב לתפקיד ממלכתי ממדרגה ראשונה, לעזור לעיירה ירוחם, שיכולה להיות גם היום מקום נפלא לחיות בו. אני מאחל לו הצלחה בשם כולכם ומבקש ממנו לעלות לדוכן על מנת להיפרד. בבקשה, חבר הכנסת מצנע.

עמרם מצנע (העבודה - מימד - עם אחד):

מכובדי יושב-ראש הכנסת, אדוני ראש הממשלה, חברי הכנסת, עמיתי עד ליום שישי בבוקר, ברגשות מעורבים הגשתי הבוקר ליושב-ראש הכנסת, חבר הכנסת רובי ריבלין, את מכתב ההתפטרות שלי. מצד אחד, אני חושב שאין לזלזל אלא רק לומר מלים טובות על המוסד המכובד הזה, כנסת ישראל, המייצג את תושבי מדינת ישראל ועושה יום-יום עבור תושבי הארץ. אני גם חושב שפוליטיקה היא לא מלה גסה. לפעמים מקלקלים אותה תפוחים רקובים, אבל היא לא מלה גסה.

אני מקווה שהדוגמה שאני נותן, גם בשנים האחרונות במסלול שעברתי וגם היום, לא תרתיע אנשים צעירים ולא צעירים, אבל חדשים, מלעזוב את מה שהם עושים ולהצטרף לפוליטיקה, לכל מפלגה שיבחרו, על מנת לעשות לטובת המדינה ולטובת החברה ולהביא לכך שהאנשים הכי טובים, האנשים שמייצגים את הציבור הישראלי, ישבו כאן, בבית הזה, וכל מה שיעניין אותם יהיה רק העניין והנושאים החברתיים, הכלכליים והביטחוניים על כל היקפם.

לעומת זאת, אין זה סוד שמצאתי את עצמי הרבה פעמים שואל בסוף היום, מה אני יכול לרשום ברקורד של אותו יום? לא כמה כותרות בעיתונים או כמה ססמאות ברדיו אלא - מה עשיתי באותו יום שמקדם את הנושאים שעליהם אנחנו מופקדים? אני מוכרח לומר בצניעות, אבל מתוך הלב, שהרגשתי לא נוח. זה דבר אישי - הוא לא קשור לאף אחד מכם - שקשור לדרך שבה גדלתי, החל מתנועת הנוער בקריית-חיים, עבור דרך 30 שנות שירות בצבא, שירות במערכת המוניציפלית ובשנים האחרונות כאן, בכנסת. כששאלתי את עצמי את השאלה ולא מצאתי לה תשובה טובה, החלטתי לעשות את המעשה, ואני מאוד מקווה שיש בכך אמירה, לא כדי לטפוח לי על השכם, אלא לומר: להדרים אל הנגב, להתייצב בחזית החברתית ולעשות למען החברה.

אני אשתמש במה שכבר אמרו גדולים וטובים ממני - לשאול את עצמך מה אתה עושה למען החברה שבה אתה חי, ולא מה החברה עושה עבורך.

אני מוכח לומר לכם, שמעבר לתחושה הטובה ולכך שאני מלווה בתקשורת מאוד חיובית ובברכות מחברי וממתנגדי - מעבר לזה אני מקבל פניות מכל הארץ. מי ייתן ותהיה זו תחילתה של תקופה חדשה, שאנשים טובים שהגיעו למשהו בחיים ועשו, יתייצבו מאחורי הקריאה הזאת, לעשות כל אחד בחברה שלו, במקום שבו הוא נמצא, במקום שבו הוא יכול. אני חושב שנהיה חברה הרבה יותר טובה כי אנחנו ראויים לכך, ובאמת אנחנו חברה שיש בה גרעינים חיוביים שצריך להנביט אותם מחדש אחרי תרדמה ארוכה מאוד בבצורת של החברה הישראלית.

הברכות הרבות שאני מקבל עם עזיבתי, אילו קיבלתי אותן גם בתחילת הדרך אולי המציאות היתה שונה במקצת, אבל אין לי מה להלין. אני מכבד כל אחד ואחד מכם.

אני רוצה לומר, כמי שחוזר אל השלטון המקומי - אני קורא לכם, חברי הכנסת, וכמובן לך, ראש הממשלה, ולשרי הממשלה: השלטון המקומי הוזנח קשות בשנים האחרונות. הוא החזית שמתייצבת מול האזרח יום-יום, והוא גם יכול להיות השליח שלכם כדי למלא את אותם דברים החסרים במערכת ובשלטון המקומי. יש גם שם תפוחים רקובים, וצריך להילחם נגדם, אבל זהו בעצם הבסיס שעליו אנחנו פועלים.

אני שמח לחזור לשלטון המקומי, שמח להדרים. אמר לי מישהו: אתה יורד לנגב? אמרתי: אני עולה לנגב, ואז התפשרנו על מדרים לנגב.

אני מאמין שזה אפשרי. אני לא עוזב את הפוליטיקה, אני מאמין בפוליטיקה, אבל אני הולך לעשות לביתי במשמעות של המדינה והחברה, כי זהו ביתי. תודה רבה.

חיים אורון (מרצ-יחד):

- - -

היו"ר ראובן ריבלין:

אתה היחיד שחיים אורון הוא "צפוני" לגביו. האם להב כל כך צפונית לירוחם?

חיים אורון (מרצ-יחד):

כן, היא צפונית לירוחם.


היו"ר ראובן ריבלין:

רבותי חברי הכנסת, כמה חברי כנסת ביקשו לדבר, אבל אני לא רוצה לפתוח דיון. אנחנו מאחלים פעם נוספת הצלחה רבה לחבר הכנסת, האלוף במילואים עמרם מצנע. אני נותן אפשרות להיפרד, כי אני לא רוצה שיתחילו לרוץ.


הצעת חוק ההגבלים העסקיים (תיקון - מניעת התנהגות שאיננה תחרותית על-ידי קבוצות ריכוז), התשס"ה-2005
["דברי הכנסת", חוב'  ב', עמ' 26213.]
(הצעת קבוצת חברי הכנסת)

היו"ר ראובן ריבלין:

אנחנו עוברים לנושא הבא שעל סדר-היום: הצעת חוק ההגבלים העסקיים (תיקון – מניעת התנהגות שאיננה תחרותית על-ידי קבוצות ריכוז), התשס"ה-2005. כבוד סגן השר אלי אפללו יעלה ויבוא ויביא את דבר הממשלה. לאחר מכן, חבר הכנסת אמנון כהן אם ירצה בכך, הוא יוכל להשיב, ונעבור להצבעה.

סגן שר התעשייה, המסחר והתעסוקה אלי אפללו:

אדוני היושב-ראש, חברי הכנסת, אדוני ראש הממשלה, המשרד מתנגד לחלק הראשון של הצעת החוק, הלוקח מהממונה על ההגבלים את שיקול הדעת בהחלטה על קבוצת ריכוז. המשרד תומך בחלק השני של ההצעה, המעניק לממונה על ההגבלים סמכות ויכולת לטיפול בקבוצות ריכוז. תודה.

היו"ר ראובן ריבלין:

תודה רבה לסגן השר אפללו. חברי הכנסת, אמנון כהן, אנחנו עוברים להצבעה?

אמנון כהן (ש"ס):

- - -

היו"ר ראובן ריבלין:

רבותי, נא לשבת. אנחנו עוברים להצבעה. מי שלא יצביע, לא אתן לו להצביע שוב.

הצעת חוק ההגבלים העסקיים (תיקון – מניעת התנהגות שאיננה תחרותית על-ידי קבוצות ריכוז), התשס"ה-2005, של חבר הכנסת אמנון כהן וחברים אחרים - נא להצביע. מי בעד, מי נגד, מי נמנע?


הצבעה מס' 5

בעד ההצעה להעביר את הצעת החוק לדיון מוקדם בוועדה – 58
נגד – אין
נמנעים – אין
ההצעה להעביר את הצעת חוק ההגבלים העסקיים (תיקון – מניעת התנהגות שאיננה תחרותית
על- ידי קבוצות ריכוז), התשס"ה-2005, לדיון מוקדם בוועדת הכלכלה נתקבלה.

היו"ר ראובן ריבלין:

58 בעד, אין מתנגדים ואין נמנעים. אני קובע שהצעת החוק עברה בקריאה טרומית, והיא תועבר לוועדת הכלכלה להכנתה לקריאה ראשונה. אני לא מבין איך השר מתנגד והקואליציה מצביעה בעד.

זבולון אורלב (מפד"ל):

ביום שני תדע - - -

היו"ר ראובן ריבלין:

רבותי חברי הכנסת, מנפלאות הפרלמנט. הממשלה מתנגדת ומצביעה בעד, ובא לציון גואל.


הצעת חוק-יסוד: הממשלה (תיקון - אישור הכנסת למינוי סגני שרים)
["דברי הכנסת", חוב' ב', עמ' 26200.]
(הצעת קבוצת חברי הכנסת)

היו"ר ראובן ריבלין:

אנחנו ממשיכים בסדר-היום. הצעת חוק-יסוד: הממשלה (תיקון – אישור הכנסת למינוי סגני שרים) - האם גברתי רוצה להצביע ישר, כי כבר יש תשובה?

אתי לבני (שינוי):

- - -

היו"ר ראובן ריבלין:

הצעת החוק מכוונת לכך שלא רק מינוי שרים יאושר במליאה, אלא גם מינוי סגני שרים.

נא להצביע - מי בעד, מי נגד, מי נמנע.

הצבעה מס' 6

בעד ההצעה להעביר את הצעת החוק לדיון מוקדם בוועדה – 32
בעד ההצעה להסיר מסדר-היום את הצעת החוק – 24
נמנעים - 1
ההצעה להעביר את הצעת חוק-יסוד: הממשלה (תיקון – אישור הכנסת למינוי סגני שרים) לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:

32 בעד, 24 נגד, נמנע אחד. אני קובע שהצעת החוק שעברה בשלב זה בקריאה טרומית תעבור לוועדת החוקה - - -

גדעון סער (הליכוד):

לוועדת המדע.

רוני בר-און (הליכוד):

לוועדת הכנסת.

היו"ר ראובן ריבלין:

תועבר לוועדת הכנסת על מנת לקבוע את הוועדה המוסמכת. רבותי חברי הכנסת, נדמה לי שקריאה ראשונה של הצעת חוק זו מצריכה את אישורם של 61 חברי כנסת, אם אני לא טועה. זהו המצב, ולכן אנחנו ממשיכים בסדר-היום.


הצעת חוק ביטוח בריאות ממלכתי (תיקון - פטור מתשלום חיסוני ילדים), התשס"ה-2004
["דברי הכנסת", חוב' ב', עמ' 26220.]
(הצעת קבוצת חברי הכנסת)

היו"ר ראובן ריבלין:

אנחנו ממשיכים בסדר-היום ועוברים להצבעה על הצעת חוק שהגישו חברי הכנסת אלדד ואריאל, הצעת חוק ביטוח בריאות ממלכתי (תיקון - פטור מתשלום חיסוני ילדים). אפשר לגשת להצבעה, חבר הכנסת אלדד? אתה יכול לדבר מהצד.

אריה אלדד (האיחוד הלאומי - ישראל ביתנו):

אדוני היושב-ראש, חברי חברי הכנסת, אני מזכיר ששר הבריאות אמר שהוא אישית תומך בהצעה שוועדת השרים התנגדה לה, וקשה לי להאמין שמישהו בבית הזה ירצה להתנגד לחיסוני ילדים. תודה.

היו"ר ראובן ריבלין:

תודה רבה לחבר הכנסת אלדד. מישהו מהממשלה רוצה להעיר הערה? תודה רבה.

רבותי, אני עובר להצבעה. הצעת חוק ביטוח בריאות ממלכתי (תיקון – פטור מתשלום חיסוני ילדים), התשס"ה-2004 - נא להצביע. מי בעד, מי נגד, מי נמנע?

הצבעה מס' 7

בעד ההצעה להעביר את הצעת החוק לדיון מוקדם בוועדה – 29
בעד ההצעה להסיר מסדר-היום את הצעת החוק – 14
נמנעים – אין
ההצעה להעביר את הצעת חוק ביטוח בריאות ממלכתי (תיקון – פטור מתשלום חיסוני ילדים),
התשס"ה-2004, לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:

29 בעד, 14 נגד, אין נמנעים. אני קובע שהצעת חוק ביטוח בריאות ממלכתי (תיקון – פטור מתשלום חיסוני ילדים) עברה בקריאה טרומית, והיא תועבר לוועדת העבודה והרווחה - - -

גדעון סער (הליכוד):

ועדת המדע.

היו"ר ראובן ריבלין:

הצעת החוק תועבר לוועדת הכנסת, על מנת שתקבע מהי הוועדה שתדון בהכנתה לקריאה ראשונה. תודה רבה.


הצעת חוק מרשם אוכלוסין (תיקון - רישום תאריך עברי במסמכי לידה ופטירה), התשס"ה-2005
["דברי הכנסת", חוב' ב', עמ' 26219.]
(הצעת חבר הכנסת שאול יהלום)

היו"ר ראובן ריבלין:

אנחנו עוברים להצעת חוק מרשם אוכלוסין (תיקון – רישום תאריך עברי במסמכי לידה ופטירה), התשס"ה-2005. זו הצעת חוק של חבר הכנסת שאול יהלום, ואין זה משנה אם הוא נוכח או לא. אני לא דוחה שום דבר.

זבולון אורלב (מפד"ל):

זו רק הצבעה.

היו"ר ראובן ריבלין:

זו לא הצעה לסדר-היום. אדוני צודק. העניין הוא שרק ההצבעה נדחתה. אתה צודק, חבר הכנסת אורלב.

נא להצביע - מי בעד, מי נגד, מי נמנע.

הצבעה מס' 8

בעד ההצעה להעביר את הצעת החוק לדיון מוקדם בוועדה – 44
בעד ההצעה להסיר מסדר-היום את הצעת החוק – 10
נמנעים -  3
ההצעה להעביר את הצעת חוק מרשם אוכלוסין (תיקון – רישום תאריך עברי במסמכי לידה ופטירה), התשס"ה-2005, לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:

אני הצבעתי כמו שהשר הצביע.

44 בעד, עשרה נגד, שלושה נמנעים.

השר פינס, אני הצבעתי אתך, מה אתה רוצה?

שר הפנים אופיר פינס-פז:

אדוני, אני חושב שיש גבול למה שקורה פה. החוק הזה, אסור היה להצביע עליו, זה דבר אחד - - -

גדעון סער (הליכוד):

מה אתה מקשקש? מה אתה יודע בכלל?

שר הפנים אופיר פינס-פז:

- - -

היו"ר ראובן ריבלין:

יושב-ראש הקואליציה, רק רגע. כבוד השר, אני שמעתי את הערתך ואני מקווה שהיא נרשמה בפרוטוקול. עם זאת, תפקידי לקיים את תקנון הכנסת וההצבעה נעשתה לפי תקנון הכנסת. אדוני טועה. דרך אגב, השר פינס, מי שביקש לדחות זה המבקש.

רבותי, ההצעה עברה בקריאה טרומית, והיא תועבר לוועדת הפנים של הכנסת להכנתה לקריאה ראשונה.

כבוד השר, חבר הכנסת יהלום ביקש - - -

שר הפנים אופיר פינס-פז:

לוועדת המדע.

היו"ר ראובן ריבלין:

ההצעה תועבר לוועדת הכנסת, על מנת לקבוע מי יכינה לקריאה ראשונה.

דרך אגב, חבר הכנסת יהלום ביקש לדחות את ההצבעה ולא הסכמתי. רבותי, אנחנו עוברים הלאה. תמה פרשת ההצבעות.


הצעת חוק העונשין (תיקון - החמרות ענישה בגין אלימות נשק קר), התשס"ה-2005
[הצעת חוק פ/3822; נספחות.]
(הצעת קבוצת חברי הכנסת)

היו"ר ראובן ריבלין:

אנחנו ממשיכים. חבר הכנסת רוני בריזון יעלה ויבוא ויציע הצעת חוק העונשין (תיקון – החמרות ענישה בגין אלימות נשק קר), התשס"ה-2005. בבקשה, עשר דקות לאדוני.

רוני בריזון (שינוי):

תודה רבה. לא יהיה צורך בעשר דקות.

אדוני היושב-ראש, חברי חברי הכנסת, לפני יומיים יצא לעבודתו בחור בן 24, גנן בקריית-ביאליק. הרעש של מכשיר הגיזום הפריע לאחד השכנים, והוא יצא אליו עם סכין קצבים ופתח אותו - - -

היו"ר ראובן ריבלין:

האם אדוני אמר, לפני יומיים?

רוני בריזון (שינוי):

לפני יומיים.

היו"ר ראובן ריבלין:

אדוני הגיש את הצעת החוק לפני למעלה מחודשיים, זאת אומרת שהוא חזה את מה שיהיה?

רוני בריזון (שינוי):

אדוני, אני מתייחס לבעיית הסכינאות אשר דוגמה מפחידה אחת ממנה הבאתי. הבעיה הזאת מלווה אותנו הרבה מאוד זמן. הבעיה הזאת והבריונות שמתלווה אליה הפכו למכת מדינה.

אני מתכבד להביא בפניכם היום הצעת חוק שעיקרה לא החמרת העונשים, כי העונשים חמורים דיים, אלא קביעת עונשים מינימליים לעבירות של גרימת חבלה - לפחות שנה. תקיפה, במטרה לבצע פשע - לפחות שנת מאסר. תקיפת עובד ציבור ותקיפה בנסיבות מחמירות - לפחות שנה. מכירת סכין לקטין – לפחות חצי שנה. אחזקת סכין ללא הסבר וללא הצדקה - לפחות חצי שנה.

אדוני היושב-ראש, אני לא חושב שצריך להאריך בדיבורים. אני חושב שהבית הזה יכול להתאחד סביב העניין, לרבות סביב עונשי מינימום. אנחנו בדרך כלל מתנגדים לעונשי מינימום, אבל הפעם אני חושב שכולנו חייבים לתמוך בעונשי מינימום. כל מי שיודע מה מתרחש במערכת האכיפה ובבתי-המשפט וודאי יסכים אתי. תודה.

היו"ר ראובן ריבלין:

תודה לחבר הכנסת בריזון. כבוד השר שטרית יענה, ויש גם שאילתא בעל-פה שהוא יענה עליה בשלב מאוחר יותר.

שר התחבורה מאיר שטרית:

אדוני היושב-ראש, רבותי חברי הכנסת, אני מתכבד לענות על הצעת החוק במקום שרת המשפטים, שטרם הגיעה. העניין הזה נדון בוועדת שרים לחקיקה, ואני מוכרח להגיד שנשקלה ברצינות קביעת עונשי מינימום, חבר הכנסת בריזון, לעניין של שימוש בנשק קר. בכל זאת, התקבלה החלטה של ועדת שרים לחקיקה להתנגד להצעת החוק משתי סיבות מרכזיות.

הסיבה הראשונה היא, שיש  עיקרון משפטי שלא מגבילים את שיקול הדעת של בית-המשפט. גם חבר הכנסת בריזון יכול להעלות בדעתו מקרים שבהם היה שימוש בנשק קר, אבל בכל זאת אין סיבה לשלוח את הנער או את האיש לכלא לתקופה ארוכה.

הדבר השני, כפי שאתה יודע, משרד המשפטים נמצא עכשיו בהליכים של הבניית שיקול הדעת של השופטים, כדי שלא תהיה חריגה גדולה מאוד מהענישה המותרת בחוק במה ששופטים קובעים. הבניית שיקול הדעת תשיג את המטרה שאתה רוצה, גם בלי לקבוע עונשי מינימום. לכן עמדתה של הממשלה היא להתנגד לחוק, כי לא יהיה נכון לקבוע רף מינימום ששופטים לא יכולים לחרוג מתחת לו.

אני רוצה לומר לך, חבר הכנסת בריזון, תראה, אני מבין את ההיגיון שלך. אני אולי שלם בלבי עם ההיגיון שלך. אבל כמי שהיה שר המשפטים אני אומר לך, שיש בעיה גדולה מאוד בהגבלת שיקול הדעת של בתי-המשפט. לכן, שרת המשפטים הלכה בכיוון של הבניית שיקול דעת - ששופט יצטרך להביא בחשבון פרמטרים מסוימים כדי לקבוע את העונש. לכן, זה לא יהיה חופשי לגמרי, ואתה משיג את המטרה שלך גם בלי הצורך בחוק הזה.

לכן, הממשלה מתנגדת להצעת החוק.

אדוני היושב-ראש, אני מבקש, ברשותך, לעשות דבר לא שכיח בכנסת. אני מנצל את העובדה שאני מדבר בכנסת, ונמצא פה חבר הכנסת לפיד, כדי להגיד לו שאני חוזר בי מדברי בהצעת האי-אמון של מלי פולישוק. קראתי את הפרטים הרלוונטיים ביום שישי אחרי הדיון שהיה והתרשמתי שלא היה מקום להערה. אני מתנצל על כך, חבר הכנסת טומי לפיד - איך אומרים - בריש גלי, ללא שום חשש. וחוץ מזה, אני לא מוותר על 25 שנות ידידות שלך. לכן, אני מבקש להסיר את ההערה מסדר-היום.

היו"ר ראובן ריבלין:

תודה רבה. בהחלט נהג יפה שכאשר מצא שהוא טעה, ועשה דבר שלא היה צריך להיעשות, התנצל בפני חבר הכנסת. ירבו כמותך, חבר הכנסת שטרית, השר שטרית.

אני מבקש להבהיר; השר פינס, אני מבקש להבהיר. צדק השר פינס כאשר קבע שהצעת חוק פרטית כמוה כהצעה לסדר-היום, ולכן אם המציע לא נמצא אי-אפשר להצביע. אבל אני מוכרח לומר שהמציע היה כאן בשבוע שעבר ובגלל אילוץ שלא היה קשור בו, קיום פריימריס במפלגה אחרת, קבענו שההצבעה בלבד, מנותקת מכל דבר, תהיה השבוע. אני חושב ששקלתי ופעלתי נכון, ולכן אני קובע שהערתו של השר פינס נרשמה; היא צודקת מבחינת התקנון, אבל עם זאת, בנסיבות העניין, ההחלטה שלי היתה צודקת. תודה רבה.

חברי הכנסת, מי משיב? חבר הכנסת בריזון, האם אדוני רוצה - - -

רוני בריזון (שינוי):

לא.

היו"ר ראובן ריבלין:

לא רוצה? כמה מפתיע.

אנחנו עוברים להצבעה. הצעת חוק העונשין (תיקון – החמרות ענישה בגין אלימות נשק קר), התשס"ה-2005 - נא להצביע. מי בעד? מי נגד? מי נמנע?


הצבעה מס' 9

בעד ההצעה להעביר את הצעת החוק לדיון מוקדם בוועדה - 27
בעד ההצעה להסיר מסדר-היום את הצעת החוק - 35
נמנעים – 2
ההצעה להסיר מסדר-היום את הצעת חוק העונשין (תיקון – החמרות ענישה בגין אלימות נשק קר), התשס"ה-2005, נתקבלה.


היו"ר ראובן ריבלין:

27 בעד, אולם 35 נגד ושני נמנעים. אני קובע שהצעת החוק לא עברה.


הצעת חוק ההוצאה לפועל (תיקון - איסור מאסר חייבים), התשס"ה-2004
[הצעת חוק פ/2891; נספחות.]
(הצעת חברת הכנסת זהבה גלאון)

היו"ר ראובן ריבלין:

רבותי חברי הכנסת, חברת הכנסת זהבה גלאון תבוא ותציג את הצעת חוק ההוצאה לפועל (תיקון – איסור מאסר חייבים), התשס"ה-2004. בבקשה. תשיב שרת המשפטים. עשר דקות לרשות חברת הכנסת, יושבת ראש סיעת מרצ-יחד.

זהבה גלאון (מרצ-יחד):

אדוני היושב-ראש, לפני שבועיים פורסמה כתבה בעיתון "הארץ", ואני מצטטת ממנה רק משפט אחד: "חברת 'פרי הגליל' ביקשה לאסור פנסיונר בגלל חוב של 659 שקלים". אני שואלת אתכם, חברי חברי הכנסת, איזו ממשלה יכולה להתנגד לחוק? איזו ממשלה שאין בה חמלה יכולה להתנגד לחוק שאומר שלא לאסור חייבים שלא יכולים לשלם את חובם?

היו"ר ראובן ריבלין:

תשכנעי את חברי הכנסת מי יקבע את מי הם יכולים ואת מי לא. כי תקנת פרוזבול, שיצאה מתחת ידו של הלל, באה ואמרה שכל מי שרוצה לרחם יוצא אחר כך אכזרי יותר, כי ייתכן שלא ילוו להם אחר כך כספים. אבל, בהחלט, העניין שלך רציני מאוד.

זהבה גלאון (מרצ-יחד):

אדוני היושב-ראש, אני אומרת לך את זה בדם לבי, אני מתכוונת לזה. לא יכול להיות שמדינת ישראל תהיה המדינה המערבית היחידה שאוסרת חייבים שלא יכולים לשלם את חובם. אדוני היושב-ראש, כ-700 איש בשנה אחת היו במעצר, לפחות לילה אחד, בגין אי-תשלום חוב. אני לא מדברת על האנשים בעלי ההון שפושטים רגל, והם ממילא גם לא הולכים לכלא. 650 שקלים היה פנסיונר חייב לחברת "פרי הגליל"; 900 שקלים היתה אשה חייבת לחברת "פלאפון". על זה צריך ללכת לכלא? איך אפשר לשלול חירותו של אדם שנקלע למצוקה קשה ורוצים לשלוח אותו לכלא?

היו"ר ראובן ריבלין:

שאלתי היא כזאת: אם אני בעל הון או אדם אמיד ויכול לשלם 1,000 שקל, ואני אומר: אני לא אשלם לך. האמצעי של מאסר הוא אמצעי לגבייה על-ידי ההוצאה לפועל.

זהבה גלאון (מרצ-יחד):

אני אציע חלופות, אדוני. אבל אני חושבת שכדאי לסבר את האוזן ולומר שהשימוש בצווי מאסר נמצא במגמת עלייה. הגשתי שאילתא וקיבלתי לאחרונה תשובה. יש גידול של כמעט פי-שניים בצווי מאסר לחייבים - ב-2004 הוצאו למעלה מ-20,000 פקודות מאסר. אלה מספרים מטורפים. אדוני שאל, ובצדק, אם זאת הדרך היחידה של ההוצאה לפועל להתמודד עם חייבים.

היו"ר ראובן ריבלין:

יש חקירת יכולת לפני שמוציאים צו מעצר.

זהבה גלאון (מרצ-יחד):

נכון. אני טוענת, אדוני היושב-ראש, שדרכי ההתמודדות לא תקינות ולא יעילות. החוק הזה שמאפשר מאסר חייבים נעשה בזמנו על-ידי הלובי החזק של הבנקים.

חברי חברי הכנסת, מדובר בפגיעה קשה מאוד בזכויות האזרח. גם במדינה מתוקנת יש קווים אדומים. לא שוללים חירותו של אדם אלא אם כן הוא ביצע עבירה פלילית. אני חושבת, אדוני היושב-ראש, שמאסר הוא תגובה לא אנושית, לא מוסרית, וגם הנתונים שהצגתי בפניך עכשיו מראים  שגביית החובות לא משתפרת משמעותית. שיעורי הגבייה של ההוצאה לפועל נחשבים לנמוכים ביותר. ובמי פוגעים? פוגעים באנשים המסכנים באמת.

אדוני היושב-ראש, אני שואלת: אנשים שאין להם באמת, כשיכניסו אותם לבית-סוהר, פתאום יהיה להם כסף לשלם? מי שאין לו כסף ממילא לא ישלם. אז מי ישלם את המחיר? אלה שחייבים 650 שקל? 900 שקל? אשה צלצלה אלי, היא נשלחה למאסר, היה לה חוב של 900 שקלים לאחת מחברות המכשירים הסלולריים. הוא תפח ל-900 שקל והיא היתה צריכה ללכת לכלא.

אני יודעת שכל חברי הכנסת יודעים, יש כאן משבר כלכלי קשה והחובות הביאו לפתיחה של יותר ויותר תיקים בהוצאה לפועל ולהוצאה מוגברת של צווי מאסר. בדרך כלל החובות מתחילים בסכומים פעוטים, הם תופחים בשל ריביות, אגרות, הצמדות, תשלומי שכר טרחה לעורכי-הדין של הנושים, ואחר כך הם באמת מצטברים לסכומים גבוהים בהרבה מהסכומים המקוריים. מדהים אותי שחוב של כמה מאות שקלים יכול להוביל לתא המעצר.

אני לא רוצה לדבר על כל הפרוצדורה, על איך נכנסים לכלא. אני רוצה להציע, אדוני היושב-ראש - מה שמדהים גם, שמחמירים עם אנשים שחייבים כסף יותר מאשר עם עבריינים. חוק המעצרים קובע שאדם צריך להיות מובא בפני שופט 24 שעות ממועד מעצרו. אדם שחייב להוצאה לפועל יכול להיות מובא אחרי 48 שעות. מה זה הדבר הזה? מה זה הדבר הזה?

היו"ר ראובן ריבלין:

כי זה מאסר אזרחי.

זהבה גלאון (מרצ-יחד):

מה זה הדבר הזה? אדוני היושב-ראש, 48 שעות הוא צריך להיות במעצר? זה פשוט לא מתקבל על הדעת.

היו"ר ראובן ריבלין:

הזעקה שלך היא זעקה, אבל זה דיון הרבה יותר מעמיק.

זהבה גלאון (מרצ-יחד):

נכון, אני מגיעה לפתרונות.

היו"ר ראובן ריבלין:

הרי למה החובות תופחים? כי אדם שיכול לשלם 100 שקל אומר: אני לא משלם, ואז אחרי חמש שנים הוא מגיע ל-1,500 שקל, ואחרי עשר שנים ל-15,000. וכך נוצרת סרבנות לשלם חובות. וזה דבר  קשה. אני מבין את אלה שנקלעו למצוקה שלא באשמתם, והתכוונו באמת לשלם. אבל מה זה חוב לחברת סלולר? אדם משתמש בסלולר כשאין לו כסף לאכול?

זהבה גלאון (מרצ-יחד):

במקום שההוצאה לפועל תתמקד באותם כמה אלפי חייבים שבאמת חייבים הרבה כסף, ויש כמה אלפי חייבים שחייבים הרבה מאוד כסף, והם מתחמקים מלשלם את הכסף, אז מה עושה ההוצאה לפועל? היא נטפלת לאותם מאות אלפים, שפיתו אותם לקחת אשראי או שבגלל המצב הכלכלי שלהם הם נקלעו למצוקה. למה שהבנקים לא יגבילו את מתן האשראי, כמו למשל בארצות-הברית? יש כאן הפקרות ממש מטורפת בתחום הזה.

לבי לבי על אלה שלא משלמים להם, אני משתתפת בצערם, אבל הממשלה, במקום להתנגד לחוק היתה יכולה להגיד: חברים, במקום מאסר, במקום שלילת חירות, בואו ננקוט חלופות לצווי מעצר. אפשר להגביל אשראי ושיקים לחייבים, אפשר לעשות צווי עיכוב יציאה מהארץ. לשלוח אנשים לכלא – אני עוד שומעת את הזעקה של האשה שצלצלה אלי, שהיתה צריכה לשבת בכלא 48 שעות, היא לא מובאת בפני שופט, על 900 ש"ח חוב, והממשלה הזאת מדברת על חמלה.

אני כבר לא יודעת אם יש לי טענות לממשלה הזאת, אבל סיעת שינוי – שמעתי את חבר הכנסת רשף חן מזדעק כאן מעל הדוכן לפני כמה ימים על שקיצצו בתקציב משרד הרווחה. כאב לו הלב, איך הוא הזדעק, איך קיצצו בתקציב משרד הרווחה - על אותם מסכנים ששולחים אותם לכלא על 600 שקל אתה אומר לי, כן, שישלחו אותם? זה מה שסיעת שינוי רוצה לשדר? חמלה זה דבר שכדאי שיהיה לך built-in. חבל לי שהממשלה מתנגדת להצעה הזאת, אבל אתם יכולים להתנגד לזה. אתם שולחים אנשים לכלא, אתם דואגים לבעלי ההון, כי בעלי ההון הגדולים שפושטים רגל, אליהם לא נטפלים.

אבל, שזה יהיה על ראשכם ועל ראשה של הממשלה הזאת, ששולחת אנשים לכלא בגין חוב של 600 ש"ח. ממשלה שלא בוחרת חלופות אחרות למאסר ומתנגדת להצעת החוק שלי, חלופות למאסר - הגבלת אשראי בבנקים לחייבים, צווי עיכוב יציאה מהארץ, יש חלופות למאסר. לא שוללים חירות של אדם בגלל 600 ש"ח, ומי שלא יתמוך בחוק שלי, מאפשר למדינה לשלוח אנשים לכלא, ומי שעושה את זה, כדאי שיחשוב איך הוא ישן בלילה.

היו"ר ראובן ריבלין:

אני רוצה חומר למחשבה אחרי ההתקפה הפוליטית. גברתי יודעת כמה אנשים רעבים ללחם, אנשים שחייבים שלהם, שהם בעלי חוב, חייבים שלהם לא נתנו להם את הכסף בגלל סרבנות לשלם חובות, והם אומרים בפירוש: ההוצאה לפועל לא מגיעה אלי, אני יכול לצפצף על החוק, אני יכול לצפצף על חובותי. יש אנשים רעבים ללחם, מסכנים, שאין חמלה עליהם, שהם לא יכולים לממש את זכותם לקבל. כל אדם שאנו רוצים לחמול עליו הוא ראוי לחמלה, אבל לפעמים מי שאנו חומלים עליהם, לא חומלים על אחרים.

רשף חן (שינוי):

יש לי שאלה.

זהבה גלאון (מרצ-יחד):

אני לא בשעת שאלות ותשובות אתך. שב.

אדוני צודק. אדוני היושב-ראש, קודם כול, לבי לבי על אלה שלא משלמים להם. אני בעד לנקוט צעדים מאוד משמעותיים נגד אלה שלא משלמים.

רשף חן (שינוי):

- - -

זהבה גלאון (מרצ-יחד):

שלוש פעמים אמרתי. אם לא הבנת, לא תבין בפעם הרביעית.

יש דרכים, תעבירו את החוק בקריאה טרומית, בואו נחשוב על חלופות למאסר. אני חוזרת ומסכמת: חברה ששולחת אנשים לכלא ושוללת חירות בגין חובות קטנים, שתפחו לחובות גדולים, היא חברה שאין בה חמלה.

היו"ר ראובן ריבלין:

תודה. כבוד שרת המשפטים תשיב ותביא את עמדת הממשלה.

שרת המשפטים ציפי לבני:

אדוני היושב-ראש, חברי הכנסת, חבל שלפני כל הדרמה הנוגעת ללב הזאת לא מסתכלים על העובדות. אדגיש בפתח הדברים, כי המאסרים בהוצאה לפועל מכוונים רק נגד מי שאינו משתף פעולה עם שלטונות ההוצאה לפועל, ולא נגד מי שאין לו. כל הרעיון כולו במסגרת ההוצאה לפועל הוא לברר את האפשרויות של החייב. חייב שלא מוכן לשתף פעולה עם ההליך הזה, משמע שיש לו, הוא רק לא רוצה לספר, ואם כך, יימצא ניזוק מי שהלווה לו, מי שאולי אותו סכום קטן הוא כסף שהוא צריך אותו לא פחות מהחייב. התוצאה תהיה שאנשים שאין להם, שיבקשו הלוואות ועזרה, לא יקבלו, וכל הדרמה הזאת תהיה על משהו שלא קורה במציאות.

על-פי החוק, המאסר הוא לא עונש למי שאין לו כסף, הוא עונש למי שלא משתף פעולה כדי להוכיח שאין לו כסף, ומי שאין לו כסף נכנס להליכים של חקירת יכולת, פורסים את חובו ועושים עוד שורה שלמה של פעולות על מנת להקל עליו לשלם את החוב.

לכן, לאחר הקריאה המוסרית הנרגשת בחקיקה הזאת, חבל שלחמלה ועוד כהנה וכהנה - נדמה לי שהמציעה לא חומלת לא רק על מי שהלווה, אלא פשוט מנסה לתת מטרייה למי שיש לו ורק מנסה להתחמק מתשלום החוב.

זהבה גלאון (מרצ-יחד):

- - -

היו"ר ראובן ריבלין:

את יכולה להשיב, יש לך זכות תשובה.

שרת המשפטים ציפי לבני:

דבר כזה, נדמה לי שהוא גם מנוגד לעקרונות שאוחזת בהם מציעת החוק, לפחות על-פי דבריה.

במקביל אני רוצה להזכיר, שאנו שוקלים היום הצעת חוק שאמורה להקל את המצב, לא לשנות אותו בהקשר של מי שלא רוצה לשתף פעולה, שלא תינקט נגדו סנקציה כזאת, אלא להגביל את היכולת לאסור חייב שלא בא לפני ראש ההוצאה לפועל ועוד כהנה וכהנה דברים שיקלו את התהליך, אבל לא יהפכו אותו לאפס, כפי שמציעה המציעה, בלי שיש לזה בסיס – לא ערכי, לא מוסרי - והוא מנוגד, בעיני, לכל תהליך שבו רוצים להקל על מישהו, והוא רק לא טורח לבוא ולהציג את טענותיו.

לכן, הממשלה מתנגדת.

היו"ר ראובן ריבלין:

ובכן, הממשלה מתנגדת. הצבעה, ברצון. רבותי, נא לשבת.

הצעת חוק ההוצאה לפועל (תיקון – איסור מאסר חייבים) - מי בעד? מי נגד? מי נמנע? נא להצביע. בבקשה.

הצבעה מס' 10

בעד ההצעה להעביר את הצעת החוק לדיון מוקדם בוועדה – 20
בעד ההצעה להסיר מסדר-היום את הצעת החוק – 40
נמנעים – אין
ההצעה להסיר מסדר-היום את הצעת חוק ההוצאה לפועל (תיקון – איסור מאסר חייבים), התשס"ה-2004, נתקבלה.

היו"ר ראובן ריבלין:

20 בעד, 40 נגד, אין נמנעים, אני קובע שהצעת החוק לא עברה.


הצעת חוק אחריות מזמין שירותי קבלן לזכויות העובדים, התשס"ה-2005
[הצעת חוק פ/3900; נספחות.]
(הצעת קבוצת חברי הכנסת)

היו"ר ראובן ריבלין:

אנו עוברים להצעת חוק אחריות מזמין שירותי קבלן לזכויות העובדים, של חבר הכנסת יגאל יאסינוב. נא לבוא ולנמק. ישיב שר התעשייה והמסחר.

יגאל יאסינוב (שינוי):

תודה.

אדוני היושב-ראש, כבוד ראש הממשלה, ממלא-מקום ראש הממשלה אהוד אולמרט, שהיום אתה השר שנגדי פעמיים, שר פעמיים ופעמיים נגדי, זה מה שקיבלתי מוועדת שרים לחקיקה.

היו"ר ראובן ריבלין:

השר לא נגדך, הוא נגד ההצעה שלך.

יגאל יאסינוב (שינוי):

סליחה, אני מתקן את עצמי: הוא נגד ההצעה.

קודם כול אני רוצה להסביר איך דברים זזו. משרד התמ"ת, שאדוני עדיין עומד בראשו,  תמך ואפילו היה חלק בהכנת הצעת החוק. אחר כך, כשאדוני הפך להיות לא רק שר התמ"ת - שהוא, אגב, גם שר העבודה - אלא גם שר האוצר, החלטתם להתנגד.

עכשיו אני רוצה להסביר על מה אנו מדברים ועל מה הצעת החוק. נכון להיום יש מאות אלפי עובדים במדינת ישראל, ויחד עם המשפחות זה מעל מיליון איש, שלא רק שאינם מקבלים את הכסף שהרוויחו, אותו כסף שמגיע להם כחלק מהמשכורת, יותר מזה – אין להם שום אפשרות לקבל תשלום עבור שעות נוספות ולא חופשה ולא תנאים סוציאליים ולא ולא ולא.

יותר מזה, המעביד, מזמין השירותים – דרך אגב, 60% מההזמנות בשוק מגיעות ממשרדי הממשלה, והם מזמינים את השירות דרך חברה א.א. קבלנות או חברה אחרת. מה קורה? החברה הזאת מקבלת כסף, לא משלמת כמו שצריך לעובדים, לא עושה להם שום ביטוח פנסיוני ואחר כך נעלמת. העובד, אין לו לאן ללכת. הוא הולך לבית-הדין לענייני עבודה, ובית-הדין אומר לו: תנסה להגיע לפשרה עם המעביד. המעביד, יכול להיות שקיים יכול להיות שלא קיים. אני אומר שגם מי שמזמין אותו אחראי, כי ידעת, כי הכנסת לחוזה שאתה לא אחראי. עשית אתו הסכם שעל-פיו לא אכפת לך מזכויות העובדים ואתה לא רוצה לדעת מה קורה אתם. אז לא, תהיה אתה אשם. אתה, יחד עם חברת כוח-האדם או חברת השמירה או חברת הניקיון, תהיה אשם.

אביא לכם דוגמאות, ואני רוצה שחברי כנסת מהעבודה ישימו לב טוב טוב למה שאני הולך להגיד. לפני זמן קצר הצלחנו להביא, עם ארגון "קו לעובד", את משרד המשפטים להחלטה, שהפרת זכויות עובדים יכולה להביא לביטול רשיון של חברות אבטחה ושמירה; אני מדבר על חברת "השמירה". משרד המשפטים הזמין את החברה והודיע שהוא מתכוון לבטל לה את הרשיון. מה קרה הלאה? באו נציגי ארגון העובדים, ההסתדרות, עם מכתבי המלצה לחברה, והעובדים לא קיבלו מה שמגיע להם. בעצם, מי שפגע בזכויות העובדים זה אותו מנהיג של מפלגת העבודה, שכרגע הודיע על מהפכה חברתית. איפה מהפכה? לא רציתם את המהפכה.

אדוני ראש הממשלה, המפלגה שלך והממשלה בראשותך הודיעו שאתם הולכים לעשות תוכנית למלחמה בעוני. אני חושב שאתם הולכים לעשות תוכנית ולהילחם בעניים. אתם, שתי המפלגות ששולטות במדינת ישראל מהקמתה, כל השנים האלה דאגתם שיהיו בעיות לעובדים, שלא יהיו להם זכויות, שמישהו ייקח את הכסף שלהם ושאתם לא תטפלו בזה.

היום, כשאתם מתנגדים להצעת החוק שלי, שרק אומרת שמישהו צריך להיות אחראי ליישום החוק, אתם מסבירים: אנחנו לא מפלגות חברתיות, זאת היתה רק מסכה; אנחנו לא רוצים לעזור לעובדים. כל התוכנית שאנחנו עושים זה "בולשיט" ולא יותר מזה.

יעקב מרגי (ש"ס):

מה זה "בולשיט"?

יגאל יאסינוב (שינוי):

אני לא יודע, כעולה חדש אני חושב שזה אולי יוצא מהבולשביקים, כי זה רעיון בולשביקי להגיד איך אנשים חיים יותר טוב ממה שהם חיו אתמול. כל יום יותר טוב.

היו"ר ראובן ריבלין:

חבר הכנסת יאסינוב, אני לא יכול לעשות צחוק מ"דברי הכנסת" ולומר שמה שכינית באנגלית, מה שאמרת, זה בולשביקים. זה שייך לעברית, זה שייך לרוסית ולאנגלית. איך אפשר להשוות "בולשיט" לבולשביקים?

יגאל יאסינוב (שינוי):

אני יודע? אני רק רוצה להגיד שהשיטה של הממשלה, ובמיוחד המפלגה הבולשביקית החדשה, שנקראת "ארגון העובדים נגד העובדים" - אין שם אחר - הם, בדרך הבולשביקית, פוגעים בעובדים.

אילן שלגי (שינוי):

וגם נודף מזה ריח רע.

יגאל יאסינוב (שינוי):

בדרך הבולשביקית הם רוצים לפגוע בזכויות ולא רוצים לתת להם. לפני שעליתי והחלטתי להעלות את החוק לדיון, אדוני ראש הממשלה, באו אלי נציגי הממשלה. אני רוצה להגיד: כן, הצטרכנו לנהל משא-ומתן, לא יותר מזה. דרך אגב, אני רוצה לתת כבוד לאותם עוזרים של שרים שהיו אתי בקשר. הם מאוד מקצועיים, הם יודעים איך לתת בלי לתת.

הם הציעו לי שהמדינה תקיים 20 ביקורות בחברות האלה, אחר כך הוועדה שתוקם מהעוזרים תשב ותביא מתי שהוא המלצות. איזה יופי. תמורת זה הייתי צריך לבטל את החוק, להפוך אותו להצעה לסדר-היום ולתת להם להמשיך להיות אלה שמתחת למסכה חברתית כביכול נלחמים בעד עובדים. איזה עובדים, ואיפה אתם. אני פשוט לא מבין.

אדוני היושב-ראש, אתה מנהל את הכנסת, האם אתה יודע שגם בכנסת עובדים לא מקבלים מה שמגיע להם? אני רוצה להזכיר לך מה היה עם המאבטחים - ודרך אגב, הסיפור השני עדיין לא נגמר - אני רוצה להזכיר לך מה היה עם עובדי הניקיון לא מזמן. כנסת ישראל, הממשלה, המדינה, אנחנו מאשרים גם לחברות הפרטיות להפוך את שוק העבודה למערב הפרוע. בעצם הקריאה שיוצאת מהממשלה, שמתנגדת לחוק הזה, אתם אומרים: מה שלא יקרה, מה שלא יהיה, אתה, מעביד שרוצה לחסוך כסף, תפתח חברה קטנה שתהיה בינך לבין העובד או תן לחברה אחרת להרוויח על חשבון העובדים.

אני רוצה להביא לידיעת חברי מפלגת העבודה ואותם חברי הכנסת החברתיים שעוד נשארו בליכוד – אני פשוט לא יודע מי הם - אתם יודעים שיש מאבטחים בבתי-הספר? שמעתם על זה? אתם יודעים שעל-פי החוק הם צריכים לקבל 20.25 שקלים בשעה? אבל החשב הכללי בדיוק על הסכום הזה עושה הסכם עם חברות האבטחה, ואז החברה שמקבלת בדיוק את הסכום הזה אומרת: אני צריכה להרוויח. למה לא? החברה צריכה להרוויח, צריך לקנות נשק, צריך לשלוח פקחים, צריך לבדוק. מאיפה הן מביאות את הכסף? כי החשב הכללי מראש חתם הסדר על סכום כזה נמוך, ואז העובד - שאתם קובעים שהוא יהיה המצביע שלכם, של שתי המפלגות הלא-חברתיות - מה הוא צריך לעשות? הוא מקבל 17 שקלים, ללא פנסיה, ובסוף כל שנת לימודים הוא מקבל מכתב פיטורים.

אני מבטיח להדפיס את ההצבעה של חברי העבודה שכמעט לא נמצאים פה, וחברי הליכוד שמצביעים נגד, שלא השתתפו בהצבעה. עם הרשימה הזאת אני מבטיח לכם ללכת לתקשורת.

היו"ר ראובן ריבלין:

ישיב סגנו של ממלא-מקום ראש הממשלה.

סגן שר התעשייה, המסחר והתעסוקה אלי אפללו:

אדוני היושב-ראש, חברי כנסת נכבדים, ראש הממשלה, הממשלה מתנגדת להצעת החוק, כי ועדת השרים לענייני חקיקה דחתה את ההצבעה על ההצעה כדי לגבש עמדה בנושא. אחרי שיגבשו  עמדה, יוחלט. הנושא חשוב - - -

היו"ר ראובן ריבלין:

כבוד סגן השר, האם הממשלה תומכת או מתנגדת?

סגן שר התעשייה, המסחר והתעסוקה אלי אפללו:

מתנגדת, אבל עוד לא גמרתי לדבר. תודה רבה, אדוני היושב-ראש.

היו"ר ראובן ריבלין:

תודה רבה. אדוני יכול אחר כך לומר מה שהוא רוצה, אבל אני רוצה לדעת אם היא מתנגדת, כי אמרת שהממשלה רוצה לשבת על המדוכה.

סגן שר התעשייה, המסחר והתעסוקה אלי אפללו:

לא. מתנגדת - קבעתי. אולי לא שמעת.
היו"ר ראובן ריבלין:

מתנגדת, בסדר גמור. אם אדוני רוצה להוסיף עוד משהו - בבקשה. רק רציתי להיות ברור בעניין זה.
סגן שר התעשייה, המסחר והתעסוקה אלי אפללו:

זה ברור.
היו"ר ראובן ריבלין:

חבר הכנסת יאסינוב יכול עכשיו לענות, וכפי שאני מכיר אותו, הוא ינצל את זכותו הפרלמנטרית עד תומה.
יגאל יאסינוב (שינוי):

אדוני ראש הממשלה, החלטתי להודיע הודעה אישית. אני מזמין את כל חברי הכנסת - אם החוק הזה נופל - ללשכתי, לקבורת זכויות העובדים.
היו"ר ראובן ריבלין:

חבר הכנסת יאסינוב, אתה יכול לומר מה שאתה רוצה, אבל לא לדפוק, כי אתה יכול להביא לידי מצב שאני אצטרך להביא את הרופא.
מוחמד ברכה (חד"ש-תע"ל):

- - -
היו"ר ראובן ריבלין:

חבר הכנסת ברכה, האם אדוני רוצה להגן על הבולשביקים, או משהו?

מוחמד ברכה (חד"ש-תע"ל):

מה רע בלדפוק - - -
היו"ר ראובן ריבלין:

נא לשבת. בבקשה, נא להצביע, רבותי. אנחנו עוברים להצבעה. הצעת חוק אחריות מזמין שירותי קבלן לזכויות העובדים - מי בעד, מי נגד, מי נמנע? נא להצביע.

בלי ספק, אני חושב שהכנסת צריכה לקיים דיון בנושא העקרוני. חבר הכנסת יאסינוב, אני חושב שהכנסת צריכה לקיים דיון בנושא העקרוני, לא בנושא החוקתי.
הצבעה מס' 11

בעד ההצעה להעביר את הצעת החוק לדיון מוקדם בוועדה - 26
בעד ההצעה להסיר מסדר-היום את הצעת החוק - 29
נמנעים - 2
ההצעה להסיר מסדר-היום את הצעת חוק אחריות מזמין שירותי קבלן לזכויות העובדים, התשס"ה-2005, נתקבלה.

היו"ר ראובן ריבלין:

26 בעד, 29 נגד, שני נמנעים. אני קובע שהצעת החוק לא עברה.

עם זאת, היא צריכה להישאר על סדר-יומה של החברה בישראל.

רבותי חברי הכנסת, חבר הכנסת מרגי דחה את בקשתו.


הצעת חוק הגבלת הפרסומת למוצרי טבק לעישון (תיקון - הגבלת הפרסום), התשס"ד-2004
["דברי הכנסת", חוב' א', עמ' 25998.]
(הצעת קבוצת חברי הכנסת)

היו"ר ראובן ריבלין:

הצעת חוק הגבלת הפרסומת למוצרי טבק לעישון (תיקון – הגבלת הפרסום), של חברי הכנסת חיים אורון ונסים דהן - הם לא נמצאים פה.
גדעון סער (הליכוד):

לא, יש הצבעה.
קריאה:

- - -
היו"ר ראובן ריבלין:

לא, לא. זאת טעות. לא להצביע, זאת טעות. אני לא יודע מה קרה שהופעלה ההצבעה.

האם חבר הכנסת חיים אורון נמצא כאן? איפה הוא?
שאול יהלום (מפד"ל):

זה רק תשובה והצבעה.
היו"ר ראובן ריבלין:

חבר הכנסת אורון וחבר הכנסת דהן. יושב-ראש סיעת ש"ס, יותר טוב שתביא את דהן במקום - - -

רבותי, התשובה היא של שר הבריאות. בבקשה, אדוני.
נעמי בלומנטל (הליכוד):

הוא לא נימק?

היו"ר ראובן ריבלין:

הוא נימק, הממשלה לא השיבה. הממשלה תשיב, הם יוכלו להשיב, ואז נלך להצבעה - כי פה יש תשובה והצבעה - הם היו צריכים להיות נוכחים כי הם הסכימו לזה.
יצחק כהן (ש"ס):

הם פה.
משה גפני (דגל התורה):

מתי הטקס אצל יגאל יאסינוב?
היו"ר ראובן ריבלין:

חבר הכנסת, אני לא אחראי לעובדי קבלן מבין חברי הכנסת, לבוא לומר לך מתי הוא קובע את - -
משה גפני (דגל התורה):

את הטקס של הקבורה.
היו"ר ראובן ריבלין:

- - המסיבה והטקס אצלו במשרד. האם יש פה עוד מישהו מהמציעים, או שאלה היו רק שניהם: חיים אורון ודהן?
קריאה:

- - -
היו"ר ראובן ריבלין:

אדוני ישיב.
שר הבריאות דני נוה:

אני מוכן שזה יידחה מפני שהמציעים לא נמצאים פה. אני מציע שזה לא יהיה היום אם המציעים לא נמצאים.
היו"ר ראובן ריבלין:

אני מקבל את בקשתך. ובכן, אני דוחה - הנה, חבר הכנסת חיים אורון נמצא פה, כבוד השר; הוא בדרך כלל מהמתמידים. חבר הכנסת אורון, בבקשה, תשמע את תשובת השר.
שר הבריאות דני נוה:

אדוני היושב-ראש, חברי חברי הכנסת, הצעת החוק של חבר הכנסת אורון באה לקבוע בחקיקה, שגם בעיתונות הכתובה לא ניתן יהיה לפרסם מוצרי טבק - סיגריות בעיקר, אבל לא רק סיגריות.

כבר היום החוק במדינת ישראל אוסר פרסום של מוצרי טבק באמצעי התקשורת האלקטרוניים - בטלוויזיה וברדיו - בעיתונות שמיועדת לצעירים ולבני נוער, ולמיטב ידיעתי גם באינטרנט.

הצעת החוק של חבר הכנסת חיים אורון - אני חייב לומר את האמת - בעיני באופן אישי היא הצעה נכונה וראויה. יש אמנה בין-לאומית בנושא מוצרי טבק שממשלת ישראל היתה מהראשונות, אגב, לאשרר אותה, והאמנה הבין-לאומית הזאת קובעת שכל המדינות שחתומות עליה צריכות להגיע למצב שבו יש איסור מוחלט על פרסום למוצרי טבק.

ההיגיון שמאחורי זה הוא היגיון שמוכר לכולנו, אני מניח - שפרסום מעודד עישון. אנחנו רוצים, כמו כל מדינה נורמלית, להביא לצמצום העישון במדינת ישראל, בעיקר אנחנו מוטרדים מהגיל הממוצע, ההולך ויורד, של בני-נוער וילדים שמתחילים לעשן.

המאבק הזה הוא לא מאבק נגד המעשנים - שגם הם, אני חושב, היו רוצים את עזרתנו בצמצום ממדי העישון. אפילו חבר הכנסת יוסי שריד, מעשן מושבע - עדיין, יוסי?
יוסי שריד (מרצ-יחד):

מעשן - לא מושבע - אבל אני עדיין בעד כל המגבלות.
שר הבריאות דני נוה:

אז זאת דוגמה טובה. האמנה הבין-לאומית קובעת את הכלל הזה. יש אומנם סייג – משפטית -  שאומר שמדינה יכולה לסייג את ההוראה הגורפת הזאת של איסור פרסום מוחלט, אם בעצם במסגרת החקיקה של אותה מדינה יש הוראות סותרות אחרות שיכולות לאפשר שהחקיקה הזאת לא תהיה חקיקה גורפת.

אני חושב שגם בעלי העיתונים, העיתונות הכתובה - ואני שוחחתי אתם - מבינים שיש פה דבר נכון וראוי, לצמצם את הפרסום ולהגיע לממדי עישון נמוכים יותר בישראל. העיתונות הכתובה, בעלי העיתונים, בצדק מבחינתם, חוששים מאובדן הכנסה, כי פרסום לסיגריות זה הכנסה, והעיתונות עלולה לאבד מודעות, אבל בעלי העיתונים בו-בזמן גם מבינים - הם חיים פה גם כאזרחי המדינה - את החשיבות של הדבר הזה, והם מבינים גם שמדינת ישראל חתומה על האמנה הזאת.

אני חשבתי, ואני עדיין חושב, שצריך ללכת בכיוון הזה. אני חושב שגם חבר הכנסת אורון מסכים שצריך ללכת פה אולי לפעולה הדרגתית - זה לא מהיום למחר - ויכול להיות שאפשר ללכת פה לאיזה מהלך הדרגתי של הורדת הפרסום בעיתונות, אולי לא בצורה גורפת ומיידית, כדי למצוא את האיזון. חבר הכנסת פורז דיבר על זה בישיבה הקודמת של הכנסת כשחבר הכנסת אורון הציג את ההצעה - אולי כדי למצוא את האיזון בין האינטרס הכלכלי של העיתונות לבין הרצון שלנו לצמצם את ממדי העישון.

אני לא הייתי מציע לזלזל - - -
אילנה כהן (העבודה - מימד - עם אחד):

הוא בעד להמשיך את הפרסום.
שר הבריאות דני נוה:

אני - שתומך בחוק - חושב שלא צריך מצד שני לזלזל גם בחוסן הכלכלי של העיתונות, כי העיתונות בכל זאת היא נדבך חשוב בדמוקרטיה שלנו. אנחנו לא היינו רוצים לראות את מדינת ישראל בלי עיתונות יומית - והיום יש שלושה עיתונים מובילים במדינת ישראל.
אילן שלגי (שינוי):

אדוני, מה עלות הטיפול בחולים בסרטן ובמחלת לב - - -
שר הבריאות דני נוה:

תראה, הרי בסוף, אם אתה - - -
אילן שלגי (שינוי):

אני שואל על עלות בלבד.
שר הבריאות דני נוה:

חבר הכנסת שלגי, העלות היא גדולה מאוד, אבל הרי אף אחד לא יכול למתוח קשר סיבתי בין הפרסום בעיתונות לממדי התופעה. על דבר אחד אפשר להסכים - שעידוד, בכל דרך, קידום מכירות ופרסום של עישון, זה דבר לא טוב.

אני העברתי כאן בכנסת חוק איסור מכירת סיגריות לקטינים; הגדלתי את האזהרות על חפיסות הסיגריות. נקטתי שורה של מהלכים כדי להילחם בתופעה הזאת.

ההצעה של חבר הכנסת אורון, לדעתי, היא בכיוון הנכון. אחרי נאום כזה משכנע, אני נאלץ להגיד לחבר הכנסת אורון את מה שהוא יודע - שוועדת השרים לחקיקה החליטה להתנגד להצעת החוק שלו, למרות עמדתי, למרות עמדת משרד הבריאות - - -
אברהם רביץ (דגל התורה):

- - -
שר הבריאות דני נוה:

אני לא מוסמך כרגע לנהל משא-ומתן בשם ועדת השרים לחקיקה. זו החלטת ממשלה. אני הייתי שמח לו שינתה הממשלה את דעתה בנושא הזה, אבל כרגע זו עמדת הממשלה.
אילנה כהן (העבודה - מימד - עם אחד):

אני חושבת שהיה צריך לעשות סיור לכל אלה שהתנגדו לחוק הזה, לעשות להם סיור בבתי-החולים, שיסתכלו לחולי הסרטן בעיניים ויגידו להם שהם לא נתנו להם. מניעה זה הדבר הכי חשוב.
שר הבריאות דני נוה:

חברת הכנסת כהן, אני קודם כול יודע גם עד כמה את רתומה למאבק הזה - וזה חשוב - ואני חייב לומר בעניין הזה בצער שהממשלה מתנגדת להצעת החוק הזאת, ואני חושב - - -
אילנה כהן (העבודה - מימד - עם אחד):

ואומרת את זה אחת שעישנה שנים והפסיקה.
שר הבריאות דני נוה:

אני חושב שהרי בסוף, כדי לצמצם את ממדי העישון אין איזה פטנט אחד ויחיד לכך שמחר בבוקר מפסיקים לעשן. זו שורה של אמצעים שצריך לנקוט - חינוכיים, הסברתיים, מניעתיים, הענשתיים ואכיפתיים. לדעתי, צריך לעשות הרבה יותר בשלטון המקומי, וראשי העיריות שלנו צריכים לעשות הרבה יותר כדי לאכוף את החוק שאוסר היום עישון במקומות ציבוריים, שלא פעם אחת ולא פעמיים אזרחים מצפצפים עליו ופשוט אומרים: אף אחד לא יעשה לנו שום דבר.

גדעון סער (הליכוד):

הצגת את עמדת הממשלה?
שר הבריאות דני נוה:

עמדת הממשלה היתה, לצערי הרב - אמרתי, חבר הכנסת סער, יושב-ראש הקואליציה - בניגוד לעמדתי, להתנגד להצעת החוק הזאת.
גדעון סער (הליכוד):

אז זו עמדת הממשלה.
שר הבריאות דני נוה:

זו עמדת הממשלה, אכן. חבר הכנסת אורון יודע שזו עמדת הממשלה, והצעתי לו להמתין עד שנצליח - אולי - להביא לשינוי בעמדת הממשלה. חבר הכנסת אורון רשאי, על-פי תקנון הכנסת, לעמוד על דעתו שתהיה הצבעה, והמציאות הפרלמנטרית תקבע מה יגבר פה על מה.

היו"ר ראובן ריבלין:

האמת היא, כבוד השר, שאתה הסברת לי למה אני צריך להתנגד לעמדת הממשלה.

שר הבריאות דני נוה:

הבעתי את עמדתי כפי שהבעתי אותה בוועדת השרים.

היו"ר ראובן ריבלין:

אני מוכרח לומר לך ששכנעת אותי. לכן, חבר הכנסת אורון, אני אתן את רשות הדיבור לאחד מחברי הכנסת שהתנגד, ולאחר מכן אתה תענה. האם אדוני מסכים?

שר הבריאות דני נוה:

לי אין שום בעיה.

היו"ר ראובן ריבלין:

בבקשה, חבר הכנסת פורז. כי אני הבנתי את עמדת הממשלה והשתכנעתי מדבריו של אדוני השר במאה אחוז לא להסכים לממשלה. מבחינה מקצועית, כמובן, אין פה עניין פוליטי. לא יעלה על הדעת.

אברהם פורז (שינוי):

אדוני היושב-ראש, חברי הכנסת, כל אחד מאתנו ודאי זוכר את הבדיחה על אותו אחד שאיבד מטבע בחשכה והלך לחפש אותו מתחת לפנס. שאלו אותו: למה אתה מחפש פה? הוא אמר: פה יש אור. אבל המטבע אבד במקום אחר.

הפגיעה בעיתונות היומית ואיסור פרסום בעיתונות לא פותרים את בעיית העישון, לא פותרים בכלל. השאלה למה אנשים מתחילים לעשן ולמה אנשים נגמלים מעישון לא קשורה כלל בפרסום בעיתונות. היא קשורה בהרבה מאוד דברים אחרים שאתם אנחנו לא מתמודדים. קודם כול, אנחנו לא מתמודדים עם השאלה איך גורמים לאנשים צעירים לא להתחיל לעשן.

אני למשל מעולם לא נתקלתי בבעיה של הצורך להיגמל. אתם יודעים למה? כי מעולם לא עישנתי. גם הילדים שלי מעולם לא עישנו. אגב, זה חלק מהדוגמה האישית. אנחנו גם הפכנו את העניין של עישון לאקט של מבוגר. כאשר אוסרים, איך אתה מבטא את מרד הנעורים? איך אתה מגלה את הנון-קונפורמיזם? אתה מעשן בשירותים של בית-הספר, כדי להוכיח לכולם שאתה גבר, שאתה גדול. עכשיו גם בנות עושות את זה. בצבא בכלל היתה תקופה, ודאי כשאני הייתי בצבא, שחילקו סיגריות חינם לחיילים. אני לא עישנתי אותן, נתתי לאחרים והייתי מאוד אהוד.

לכן, רבותי, העניין של איסור פרסום לא יפתור כלל את בעיית העישון. יש פה גם העניין של התחרות עם יצרני סיגריות זרות. אנחנו יודעים טוב מאוד, ולא אחזור פה על המותגים הבין-לאומיים, אבל בחלק מערוצי הטלוויזיה שלנו, שמשודרים ישירות מחוץ-לארץ, שכוללים את הפרסום מחוץ-לארץ, או בשבועונים או במגזינים שמגיעים מחוץ-לארץ, הפרסומת קיימת. זאת אומרת שאנחנו גם ניתן עדיפות ליצרן הזר על פני יצרן מקומי. אבל הדבר החמור מכול הוא שאנחנו פוגעים קשה ותהיה פה פגיעה קשה בעיתונות היומית שנאבקת על חייה.

אילנה כהן (העבודה - מימד - עם אחד):

- - -

אברהם פורז (שינוי):

חברת הכנסת אילנה כהן, תאמיני לי שיהיו חולי סרטן ריאות גם אחרי שלא יהיה פרסום בשום עיתון, כי זה לא פותר את בעיית העישון, זה פותר את בעיית הפרסום.

אילנה כהן (העבודה - מימד - עם אחד):

זה מניעה.

אברהם פורז (שינוי):

אני רוצה לומר לכם, חברי הכנסת, עד לפני כשלוש שנים הייתי יושב-ראש ועדת הכלכלה וקיבלנו הצעת חוק שהגיש אמנון רובינשטיין, שגם הוא חרד מאוד בעניין העישון, והקדשנו הרבה מאוד ישיבות לשאלה איך מונעים פרסומת - האזהרות האלה. פעם היתה אזהרה סטנדרטית, עכשיו האזהרה מתחלפת. אגב, האזהרות הן מה זה מפחידות. אם מישהו היה לוקח ברצינות את האזהרות - - -

גדעון סער (הליכוד):

שכנעת את הבית.

היו"ר ראובן ריבלין:

הוא כבר מסיים.

אברהם פורז (שינוי):

אני כבר מסיים. חבר הכנסת סער, תן לי את הנחת שאולי הפעם יש לי צ'אנס לשכנע מישהו, כמובן בתמיכתך.

לכן, רבותי, השאלה אם זה ימנע נזקים מאנשים מוטלת בספק. נזק לעיתונות היומית והגברת הסכנה לקיומה -  זה ודאי.

היו"ר ראובן ריבלין:

תודה. רשאי להשיב על ההתנגדות חבר הכנסת אורון.

חיים אורון (מרצ-יחד):

אדוני היושב-ראש, אני מכיר את ידידי אברהם פורז המון שנים, ולא זכורים לי הרבה נושאים שהוא מנהל בהם מאבק בלהט כל כך גדול. הרי גם אתה אומר שזו שאלה של איזון בין צרכים שונים. אני לא רוצה לפרש למה ואיך. אני לא רוצה לעסוק בזה.

תראה, חבר הכנסת פורז, קודם כול יש שאלה: אם כולם יודעים את מה שאתה אומר, למה מושקע כל כך הרבה כסף בפרסום?

אברהם פורז (שינוי):

תחרות בין יצרנים.

חיים אורון (מרצ-יחד):

אבל יש לי פה מחקרים בין-לאומיים - - -

אברהם פורז (שינוי):

זו תחרות בין יצרנים.

חיים אורון (מרצ-יחד):

- - - יש מחקרים בין-לאומיים בכל העולם. הרי זו אמנה בין-לאומית. כולם לא יודעים את מה שאתה אומר? כולם לא יודעים שפרסום יש לו כן השפעה? אותן ארצות שכבר מחילות את זה? זו אמנה בין-לאומית שאנחנו חתומים עליה. אז אתה בכלל מערער על כך שיש משמעות לפרסום. לפרסום אין משמעות כשמדובר בחבר הכנסת יוסי שריד כמעשן. כנראה יש לו השפעה מסוימת על בני-נוער; מוחלטת – לא. רק זה, זה האמצעי היחיד –  גם לא. אבל למה למנוע אותו? למה לא להשתמש בו?

היו"ר ראובן ריבלין:

חבר הכנסת חיים אורון, ככל שהאזהרות על הסיגריות יותר גדולות, זה מגביר את העישון אצל רעייתי, לצערי.

חיים אורון (מרצ-יחד):

כל אחד והצרות שלו.

היו"ר ראובן ריבלין:

זה מעצבן אותה ואז היא מעשנת.

חיים אורון (מרצ-יחד):

אדוני היושב-ראש, כל אחד וצרותיו.

הרי השר אמר שהוא חושב שהחוק במקומו. אנשי משרד הבריאות חושבים שהחוק במקומו. האגודה למלחמה בסרטן חושבת שהחוק במקומו. אברהם פורז יש לו תזה אחרת, זה בסדר.

נסים דהן (ש"ס):

גם אני חושב שהחוק במקומו.

חיים אורון (מרצ-יחד):

נסים דהן, שר הבריאות לשעבר, חושב שהחוק הוא במקומו. אדוני השר, חיכיתי חצי שנה שהממשלה תתעשת. נגמר העניין.

אדוני יושב-ראש הקואליציה, האמן לי, החישוק הקואליציוני נשאר להחזיק מעמד בנושא העישון? עצום עיניים טיפה, בחייך. על מה מדובר פה? אתה מתרוצץ עם זה כאילו מה? אמות הספים נפלו? יעבור החוק בקריאה טרומית, יתנהל דיון. אדוני שר הבריאות, אמרתי את זה גם לך, נחיל אותו לא מהיום למחר, אנחנו נתקדם. גם דיברו אתי אנשי העיתונים, אני קשוב לבעיה שלהם, אני לא הולך לתפוס פה את מישהו. אבל אמירת "נייט" של הכנסת היום משמעה שאנחנו מפקירים את התחום הזה למישהו אחר, ולמישהו האחר הזה יש הרבה הרבה כסף – לא של הפרסום, של יצרני הסיגריות.

היו"ר ראובן ריבלין:

רבותי, באמת יש פה נושא א-פוליטי לחלוטין. אם זה יאפשר לי לשכנע את יוסי שריד אפילו בפרומיל אחד להפסיק לעשן, אני חושב שההצעה מצוינת.

בבקשה, נא להצביע, רבותי. אנחנו עוברים להצבעה על הצעת חוק הגבלת הפרסומת למוצרי טבק לעישון (תיקון - הגבלת הפרסום). נא להצביע - מי בעד? מי נגד? מי נמנע?

הצבעה מס' 13

בעד ההצעה להעביר את הצעת החוק לדיון מוקדם בוועדה – 26
בעד ההצעה להסיר מסדר-היום את הצעת החוק – 29
נמנעים - 2
ההצעה להסיר מסדר-היום את הצעת חוק הגבלת הפרסומת למוצרי טבק לעישון (תיקון - הגבלת הפרסום), התשס"ד-2004, נתקבלה.

היו"ר ראובן ריבלין:

26 בעד, 29 נגד, שני נמנעים.

אני מתנצל בפניך, אדוני יושב-ראש הקואליציה, לא יכולתי להצביע נגד החוק הזה. זה חוק שהוא לא-פוליטי לחלוטין.


הצעת חוק מידע גנטי (תיקון - בדיקה גנטית להורות בעת ההיריון), התשס"ה-2004
["דברי הכנסת", מושב שלישי, חוב' כ"ב, עמ'  20799.]
(הצעת חברת הכנסת זהבה גלאון)

היו"ר ראובן ריבלין:

רבותי חברי הכנסת, אנחנו ממשיכים בסדר-היום: הצעת חוק מידע גנטי (תיקון – בדיקה גנטית להורות בעת ההיריון), של חברת הכנסת זהבה גלאון - תשובה והצבעה. משיב שר הבריאות.

שר הבריאות דני נוה:

מוותר על התשובה.

היו"ר ראובן ריבלין:

אני רוצה לדעת דבר אחד: האם הממשלה בעד או נגד?

שר הבריאות דני נוה:

נגד.

היו"ר ראובן ריבלין:

הממשלה מתנגדת להצעת החוק. חברת הכנסת גלאון, את יכולה להשיב.

זהבה גלאון (מרצ-יחד):

אדוני היושב-ראש, אני רוצה להעיר הערה לא לגופו של החוק, כי לא נראה לי ששיקולים ענייניים מנחים כאן חלק מהאנשים, ואני רוצה להצביע על האבסורד שבו מתנהלת החקיקה בממשלה הזאת. הנחתי את החוק הזה כאן לפני יותר מחצי שנה. משרד הבריאות ושר הבריאות תמכו. כל המומחים תמכו. בדקו את החוק רבנים, מומחים לרפואה, כולם תמכו בחוק. הממשלה תמכה בחוק, ואז בא חבר הכנסת גפני, שהוא חבר בקואליציה, והטיל וטו על החוק.

כולם חושבים שזה חוק נכון. כולם חושבים שזה חוק שבא לתרום לילד, שמעמדו יוסדר, שאפשר לחסוך את זה מהזמן שלאחר הלידה. מדובר בדרך כלל על נשים לא נשואות. החוק נכון. חבר הכנסת גפני הטיל וטו על החוק, והוא אפילו לא בא למליאה להצביע על הווטו שלו. הקואליציה מחזיקה את שר הבריאות ואת החוק הזה כבני-ערובה כבר יותר מחצי שנה, ומתנגדת לחוק הזה כי יש מישהו שהטיל על זה וטו, אף שכולם חושבים שזה חוק ראוי. אני שואלת אתכם, חברי חברי הכנסת, מה אתם עושים? תודה.

היו"ר ראובן ריבלין:

תודה רבה. רבותי חברי הכנסת, נא לשבת, אנחנו עוברים להצבעה.

הצעת חוק מידע גנטי (תיקון – בדיקה גנטית להורות בעת ההיריון), התשס"ה-2004 - נא להצביע. מי בעד? מי נגד? מי נמנע?

הצבעה מס' 14

בעד ההצעה להעביר את הצעת החוק לדיון מוקדם בוועדה –  21
בעד ההצעה להסיר מסדר-היום את הצעת החוק – 38
נמנעים - 1
ההצעה להסיר מסדר-היום את הצעת חוק מידע גנטי (תיקון – בדיקה גנטית להורות בעת ההיריון), התשס"ה-2004, נתקבלה.

היו"ר ראובן ריבלין:

21 בעד, 38 נגד, אחד נמנע. אני קובע שהצעת החוק לא נתקבלה.

חבר הכנסת זחאלקה, מה אמרת?

ג'מאל זחאלקה (בל"ד):

הצבעתי לא נקלטה.

היו"ר ראובן ריבלין:

אומר חבר הכנסת זחאלקה שהוא הצביע והצבעתו לא נקלטה. שמעתי מה שהוא אמר, זה לא משנה את ההצבעה.


הצעת חוק לתיקון פקודת מס הכנסה (זיכוי וניכוי בשל הוצאות חינוך לילדים), התשס"ה-2005
[הצעת חוק פ/3260; נספחות.]
(הצעת חבר הכנסת צבי הנדל)

היו"ר ראובן ריבלין:

רבותי חברי הכנסת, אנחנו עוברים להצעת חוק לתיקון פקודת מס הכנסה (זיכוי וניכוי בשל הוצאות חינוך לילדים), התשס"ה-2005, של חבר הכנסת צבי הנדל. בבקשה.

צבי הנדל (האיחוד הלאומי - ישראל ביתנו):

מכובדי היושב בראש, חברי חברי הכנסת, כבוד השרים, אנחנו מורגלים כבר בכוח האינרציה לשלם עבור חינוך, אף שיש בארץ חוק חינוך חינם. אנחנו מגיעים במגזרים מסוימים לתשלומים של אלפי שקלים בחודש, לפעמים עוד הרבה יותר.

החוק הזה בא להסדיר את המצב בעיקר עבור שכבות הביניים, שבהן אין זכאות לסטיפנדיות, להנחות, לפי מספר ילדים במשפחה, והוא גם לא בא לטפל בעשירים. יש במדינה שכבת ביניים של אנשים שמתפרנסים יפה, שמרוויחים 10,000 שקלים בחודש, אפילו 11,000-12,000 שקלים בחודש, שני בני הזוג, אבל משלמים כל חודש עבור חינוך במוסדות מסוימים 1,000-1,200 שקלים בחודש, ואם יש להם שלושה-ארבעה ילדים, כי התברכו בהם, ההוצאה מגיעה לכדי 4,000 שקלים ו-5,000 שקלים בחודש.

החוק הזה בא להסדיר, ששכבות הביניים, זה מוגדר פה עד גבול מסוים - מכפלה של השכר הממוצע במשק - יוכלו לקבל זיכוי במס עבור - -

חיים כץ (הליכוד):

עכשיו זה יעלה 1,000 דולר, כי יעלו את השכר הממוצע.

צבי הנדל (האיחוד הלאומי - ישראל ביתנו):

- - הוצאות חינוך לבתי-ספר שמוכרים על-ידי משרד החינוך, מכיתה א' עד כיתה י"ב.

אני חושב שנצטרך לחוקק חוק דומה בתחום אחר לגמרי - מעונות-היום לילדי נשים שיוצאות לעבודה. ניסיתי לכלול זאת בחוק הזה, אבל זה מורכב בצורה אחרת לגמרי, שם זה קשור לנשים שיוצאות לעבודה. במקרה הזה, הדבר לא קשור אם יוצאים לעבודה או לא.

אני מדבר על שכבה מרכזית. לכן, שיקול הדעת של כל חבר כנסת לגבי החוק הזה לא שייך לא לימין ולא לשמאל, לא לדתיים ולא לשאינם דתיים. החוק הזה, ביקשתי להצביע עליו הצבעה שמית, כי אני רוצה שכל חבר כנסת, כל אחד ואחד "יעשה חושבים" מה צריך לעשות הורה שמשלם כל כך הרבה שכר לימוד. האם לקנות אוכל קודם? ואני לא מדבר על העניים, העניים מדי פעם מקבלים סטיפנדיה כזאת או אחרת, אני מדבר על רוב רובו של הציבור בישראל, שמגיע לתשלום של למעלה מ-10,000 שקלים בשנה רק למוסדות החינוך.

אני מאוד מבקש, אף שהממשלה בהינף קולמוס לא אישרה והיא אינה מצדדת בהצעת החוק הזאת, שכל אחד בשיקול-דעת ראוי יתמוך בה. אומנם, זו קריאה טרומית, עדיין צריך לעבד אותה, אני לא אומר שאי-אפשר להחליט על שינויים בה בנוגע לנקודות הזיכוי, אולי לגבי הגבול, באיזה תחום הכנסה של המשפחה זה צריך לחול - אני פתוח לשינויים, ובלבד שיישמר הרעיון המרכזי, שחינוך צריך להינתן, גם אם לא חינם לגמרי, שלא יקר עד כדי כך שמשפחה לא תוכל לשאת בעול. אני אודה לכל מי שיצטרף ויצביע בעד החוק הזה, שבעיני אין חוק ראוי ממנו למען שכבה כל כך רחבה של ציבור ולא למען מגזר מסוים קטן ומצומצם.

היו"ר ראובן ריבלין:

מה העלות שלו למשק?

צבי הנדל (האיחוד הלאומי - ישראל ביתנו):

העלות שלו למשק, בלי לחשב, גבוהה הרבה יותר ממה שהחוק מאפשר לגבי הצבעה של פחות מ-50 חברי כנסת. לכן אני זקוק, לא בקריאה הטרומית, אבל בקריאה הראשונה, או להסכמת ממשלה או לפחות ל-50 חברי כנסת. אבל, בקריאה הטרומית אני מבקש להעביר את ההצעה, לא חשוב באיזה מספר קולות, הלוואי שיהיו לי יותר מ-50, ואחר כך נשקוד על תיקונים כך שכולם יוכלו להסכים, אולי גם הממשלה.

היו"ר ראובן ריבלין:

זה שינוי מרכזי בחוקי מס הכנסה.

צבי הנדל (האיחוד הלאומי - ישראל ביתנו):

ביקשתי את השינוי משום שזה שינוי מאוד מהותי, בגלל זה ביקשתי הצבעה שמית. אני חושב שזה שינוי מהותי בנושא החינוך ובמס הכנסה.

היו"ר ראובן ריבלין:

תודה רבה. ישיב שר האוצר וממלא-מקום ראש הממשלה.

שר האוצר אהוד אולמרט:

כבוד היושב-ראש, חברי הכנסת, אני  מתנגד להצעת החוק ואבקש מהכנסת להסיר אותה מסדר-היום.

אני מוכרח לומר שהצעת החוק הזאת איננה עונה על התנאי הבסיסי שמתחייב מיוזמות מן הסוג הזה.

היו"ר ראובן ריבלין:

ברשות ממלא-מקום ראש הממשלה, אני אתחלף.

שר האוצר אהוד אולמרט:

הייתי מעדיף שלא, כבודו, כי לכבוד לי - -

היו"ר ראובן ריבלין:

אני נותן לך סגן מצוין מתנועת שינוי, חבר הכנסת חמי דורון.

שר האוצר אהוד אולמרט:

- - שכבודו יושב בראש הישיבה שאני מדבר בה.

היו"ר ראובן ריבלין:

לכן התנצלתי, שלא ייראה כאילו אני יורד כי כבודו מדבר. אני מקפיד בכבודו.

שר האוצר אהוד אולמרט:

תודה רבה, אדוני היושב-ראש.

היו"ר ראובן ריבלין:

אני מאוד מודה לו.

שר האוצר אהוד אולמרט:

ההצעה הזאת איננה עונה על התנאי הראשון המתחייב - להצביע על מקור למימונה. מדובר כאן על הצעה שכרוכה בהפסד הכנסה של למעלה מ-3 מיליארדי שקלים לתקציב המדינה. חבר הכנסת שמציע את זה - - -

רשף חן (שינוי):

- - -

שר האוצר אהוד אולמרט:

אני מצפה מחברי הכנסת, שכבר צברו ניסיון פרלמנטרי מסוים, בכל זאת, בשלוש השנים האחרונות - אתם כל שבוע מנהלים כאן קרבות במה שנקרא ה-Floor, באולם המליאה, ומן הדין שתדעו כשמדובר בהפרטה, שתקבולי ההפרטה אינם יכולים להיות חלק מתקציב המדינה, הם לא מתוקצבים, הם משמשים אותנו להקטנת החוב הלאומי אבל הם לא יכולים לשמש את התקציב. קודם כול, ההצעה לא עומדת במבחן הזה.

מעבר לכך, רבותי, זה פופוליזם של ערב בחירות בטהרתו, כל אחד יבוא עם הצעת חוק ויגיד למה ניתן זיכוי וניכוי - בשל הוצאות חינוך, בשל הוצאות בריאות, בשל הוצאות ביגוד, בשל הוצאות נסיעה, בשל הוצאות דיור, בשל הוצאות שכירות, בשל הוצאות משכנתה, ונישאר בלי תקציב, נישאר בלי כלכלה, וחבר הכנסת יוכל להגיד: תראו איך אני דואג. זה לא רציני אפילו ברמה הבסיסית ביותר. סתם, לזרוק משהו, לבזבז זכות להצעת חוק או להצעה לסדר-היום.

אדוני היושב-ראש, נא להסיר את ההצעה מסדר-היום.

היו"ר חמי דורון:

חבר הכנסת הנדל, לרשותך חמש דקות.

צבי הנדל (האיחוד הלאומי - ישראל ביתנו):

מכובדי היושב בראש, אדוני שר האוצר, הכי קל זה לנהוג בפופוליזם. הכי קל לתקוף אישית ולעשות צחוק מכל נושא. החוק הזה, אני עובד עליו חודשים. אתה יודע, כי אתה פרלמנטר ותיק, שאי-אפשר ביום או ביומיים, מאז שהתברר שהבחירות מוקדמות, להניח הצעת חוק. לא ביקשתי הקדמה, לא ביקשתי ויתור על המתנה. זה לא המתין 45 יום, זה המתין 40 שבועות, כי עברנו על זה לפרטי פרטים. זה גם לא 3 מיליארדי שקל, ולא כל מיני מספרים מצוצים מהאצבע.

זה חוק ראוי, ואם העברנו הבוקר, רק הבוקר, את נושא המשכנתאות, אז בלי לזלזל בשום דבר, בית אפשר לחיות בו גם בשכירות. אי-אפשר שילדים לא יתחנכו. וכשאתם מדברים גבוהה גבוהה על שינוי חברתי, ואתם מדברים גבוהה גבוהה על כך שצריך לשנות את התקציב על מנת שגם שכבות הביניים החלשות לא יהיו כולן חלשות, אין דבר יותר מהותי מהחינוך, שהוא זה שנותן לאוכלוסיית העתיד את הכלים, כלים כאלה שעמם תוכל להתפרנס. וכשמשפחה צריכה לשלם הון עתק - משפחה בינונית, לא צריכים להיות עניים בשביל זה - זה הורס את כל המרקם המשפחתי.

אני מאוד מבקש מכולם לגלות אחריות, לא ליפול בנימה הצינית של פופוליזם של ערב בחירות של שר האוצר ולהצביע בעד החוק הזה. תודה.

היו"ר חמי דורון:

רבותי, הוגשה בקשה להצבעה אישית. אדוני המזכיר, בבקשה.

מזכיר הכנסת אריה האן:
(קורא בשמות חברי הכנסת)

קולט אביטל	- נגד
רוחמה אברהם	- נגד
יולי-יואל אדלשטיין	- אינו נוכח
יעקב אדרי	- אינו נוכח
אהוד אולמרט	- נגד
חיים אורון	- אינו נוכח
זבולון אורלב	- בעד
דוד אזולאי	- בעד
דליה איציק	- אינה נוכחת
אפי איתם	- בעד
מיכאל איתן	- אינו נוכח
אריה אלדד	- בעד
בנימין אלון	- בעד
טלב אלסאנע	- אינו נוכח
אלי אפללו	- נגד
גלעד ארדן	- אינו נוכח
אורי אריאל	- בעד
זאב בוים	- אינו נוכח
נעמי בלומנטל	- אינה נוכחת
בנימין בן-אליעזר	- אינו נוכח
אלי בן-מנחם 	- נגד
שלמה בניזרי	- אינו נוכח
דניאל בנלולו	- נגד
רוני בר-און	- אינו נוכח
רומן ברונפמן	- אינו נוכח
רוני בריזון	- בעד
ויקטור בריילובסקי	- בעד
מוחמד ברכה	- אינו נוכח
עזמי בשארה	- בעד
ענבל גבריאלי	- נגד
אראלה גולן	- בעד
מיכאל גורלובסקי	- אינו נוכח
זהבה גלאון	- אינה נוכחת
גילה גמליאל	- אינה נוכחת
משה גפני	- נגד
עבד-אלמאלכ דהאמשה	- אינו נוכח
נסים דהן	- אינו נוכח
חמי דורון	- בעד
אברהם הירשזון	- אינו נוכח
שמואל הלפרט	- נגד
צחי הנגבי	- אינו נוכח
צבי הנדל	- בעד
יצחק הרצוג	- נגד
מגלי והבה	- נגד
אבשלום וילן	- אינו נוכח
מתן וילנאי	- נגד
יצחק  וקנין	- אינו נוכח
נסים זאב	- בעד
ג'מאל זחאלקה	- בעד
אליעזר זנדברג	- אינו נוכח
יחיאל חזן	- נגד
רשף  חן	- בעד
ואסל טאהא	- בעד
אחמד טיבי	- אינו נוכח
דוד טל	- אינו נוכח
יגאל יאסינוב	- בעד
שאול יהלום	- בעד
אליהו ישי	- אינו נוכח
אהוד יתום	- אינו נוכח
דני יתום	- אינו נוכח
איתן כבל	- נגד
אילנה כהן	- אינה נוכחת
אליעזר כהן	- בעד
אמנון כהן	- אינו נוכח
יצחק כהן	- בעד
רן כהן	- אינו נוכח
משה כחלון	- נגד
חיים כץ	- נגד
ישראל כץ	- אינו נוכח
אתי לבני	- בעד
ציפי לבני	- נגד
לימור לבנת	- אינה נוכחת
דוד לוי	- נגד
יצחק לוי	- בעד
אילן ליבוביץ	- בעד
יעקב ליצמן	- נגד
עוזי לנדאו	- אינו נוכח
יוסף לפיד	- בעד
גאלב מג'אדלה	- נגד
עסאם מח'ול	- בעד
מיכאל מלכיאור	- אינו נוכח
עמרם מצנע	- אינו נוכח
יעקב מרגי	- בעד
משולם נהרי	- בעד
מיכאל נודלמן	- אינו נוכח
דני נוה	- נגד
אורית נוקד	- אינה נוכחת
לאה נס	- נגד
בנימין נתניהו	- אינו נוכח
מרינה סולודקין	- נגד
ניסן סלומינסקי	- בעד
אפרים סנה	- נגד
גדעון סער	- נגד
גדעון עזרא	- נגד
מל פולישוק-בלוך	- בעד
אברהם  פורז	- בעד
אופיר פינס-פז	- נגד
גילה פינקלשטיין	- בעד
מאיר פרוש	- אינו נוכח
יוסף פריצקי	- אינו נוכח
שמעון פרס	- אינו נוכח
יאיר פרץ	- אינו נוכח
עמיר פרץ	- אינו נוכח
איוב קרא	- אינו נוכח
אברהם רביץ	- נגד
ראובן ריבלין	- נגד
חיים רמון	- נגד
אהוד רצאבי	- אינו נוכח
מיכאל רצון	- נגד
אברהם בייגה שוחט	- אינו נוכח
יובל שטייניץ	- אינו נוכח
מאיר שטרית	- אינו נוכח
יורי שטרן	- בעד
אילן שלגי	- בעד
סילבן שלום	- אינו נוכח
שלום שמחון	- נגד
אריאל שרון	- נגד
עמרי שרון	- נגד
יוסי שריד	- אינו נוכח
יולי תמיר	- אינה נוכחת

היו"ר חמי דורון:

סיבוב שני, בבקשה.

מזכיר הכנסת אריה האן:
(קורא בשמות חברי הכנסת)

אני קורא סיבוב שני.

יולי-יואל אדלשטיין	- אינו נוכח
יעקב אדרי	- נגד
חיים אורון	- אינו נוכח
דליה איציק	- אינה נוכחת
מיכאל איתן	- נגד
טלב אלסאנע	- אינו נוכח
גלעד  ארדן	- נגד
זאב בוים	- אינו נוכח
נעמי בלומנטל	- נגד
בנימין בן-אליעזר	- אינו נוכח
שלמה בניזרי	- אינו נוכח
רוני בר-און	- אינו נוכח
רומן ברונפמן	- אינו נוכח
מוחמד ברכה	- בעד
מיכאל גורלובסקי	- אינו נוכח
זהבה גלאון	- אינה נוכחת
גילה גמליאל	- אינה נוכחת
עבד-אלמאלכ דהאמשה	- בעד
נסים דהן	- אינו נוכח
אברהם הירשזון	- אינו נוכח
צחי הנגבי	- אינו נוכח
אבשלום וילן	- בעד
יצחק  וקנין	- אינו נוכח
אליעזר זנדברג	- אינו נוכח
אחמד טיבי	- אינו נוכח
דוד טל	- אינו נוכח
אליהו ישי	- אינו נוכח
אהוד יתום	- אינו נוכח
דני יתום	- אינו נוכח
אילנה כהן	- אינה נוכחת
אמנון כהן	- בעד
רן כהן	- אינו נוכח
ישראל כץ	- אינו נוכח
לימור לבנת	- אינה נוכחת
עוזי לנדאו	- אינו נוכח
מיכאל מלכיאור	- אינו נוכח
עמרם מצנע	- אינו נוכח
מיכאל נודלמן	- אינו נוכח
אורית נוקד	- אינה נוכחת
בנימין נתניהו	- אינו נוכח
מאיר פרוש	- אינו נוכח
יוסף פריצקי	- אינו נוכח
שמעון פרס	- אינו נוכח
יאיר פרץ	- אינו נוכח
עמיר פרץ	- אינו נוכח
איוב קרא	- אינו נוכח
אהוד רצאבי	- אינו נוכח
אברהם בייגה שוחט	- אינו נוכח
יובל שטייניץ	- אינו נוכח
מאיר שטרית	- אינו נוכח
סילבן שלום	- אינו נוכח
יוסי שריד	- אינו נוכח
יולי תמיר	- אינה נוכחת

האם יש מישהו באולם שלא הצביע?

ישראל כץ - נגד
עוזי לנדאו - נגד

יש עוד? אין? תודה.

דוד אזולאי (ש"ס):

- - - הוא עכשיו נכנס.

היו"ר חמי דורון:

הוא עכשיו נכנס. ההצבעה נסתיימה, מה לעשות? חבר הכנסת אזולאי, עם כל הצער, הוא איחר. גם לקריאה השלישית בעניין הוא איחר. מה לעשות?

קריאות:

- - -

היו"ר חמי דורון:

טוב, רבותי, ההצבעה היתה על הצעת חוק לתיקון פקודת מס הכנסה (זיכוי וניכוי בשל הוצאות חינוך לילדים), התשס"ה-2005: בעד - 37, נגד – 40. אני קובע שהצעת החוק לא עברה.


הצעת חוק מס הכנסה (פטור ממס על הכנסה מהשכרת דירת מגורים) (תיקון - הפיכת הוראת השעה להוראת קבע), התשס"ה-2005
[הצעת חוק פ/3418; נספחות.]
(הצעת קבוצת חברי הכנסת)

היו"ר חמי דורון:

הצעת חוק מס הכנסה (פטור ממס על הכנסה מהשכרת דירת מגורים) (תיקון - הפיכת הוראת השעה להוראת קבע), התשס"ה-2005 - חבר הכנסת אהוד רצאבי, בבקשה.

אהוד רצאבי (שינוי):

אדוני היושב-ראש, חברי הכנסת, בשנת 1990, עם גל העלייה הגדול מברית-המועצות לשעבר, התקבלה הוראת שעה שקבעה פטור ממס על השכרת דירות למגורים. המטרה היתה לעודד משכירי דירות להשכיר את דירותיהם. אנשים שהיו להם דירות ריקות השכירו את הדירות שלהם. הבעיה היתה שההצעה הזאת היתה הוראת שעה בלבד, וכל שנה, מאז 1990, דהיינו 15 שנה, הדבר הזה הובא לפתחה של הכנסת להארכה, ובוועדת הכספים האריכו את זה מדי שנה.

בשנה שעברה החליטה ועדת הכספים לבטל, למעשה, את הפטור ממס על השכרת דירות, בצורה כזאת שהחל מינואר 2006 הפטור, שהיה 7,500 שקלים יורד לסך של כ-3,300 שקלים, והחל מינואר 2007 יחול על השכרת דירות למגורים מס. ברור לנו דבר אחד: ברגע שיש מס על השכרת דירות, המס הזה יגולגל על השוכרים. ברגע שהמס הזה יגולגל על השוכרים, אוכלוסיות שלמות תיפגענה, כגון זוגות צעירים, סטודנטים, ודאי וודאי מעמד הביניים, ודאי שגם אותם מעמדות חלשים יותר שאין בבעלותם דירות מגורים. הדבר הזה יכלול גם פגיעה בענף הנדל"ן, שהרי כל מי שחשב לקנות דירות לילדיו על-ידי תשלום משכנתה שתמומן בינתיים משכר הדירה, לא יוכל עוד לעשות זאת, כיוון שיצטרך לשלם מס. כאשר התשואה היתה כל כך נמוכה, בשיעור של 2% לשנה - עכשיו התשואה תרד לכמחצית.

והדבר האחרון – ברגע שיש תשלום מס, או שיש תקרת פטור נמוכה יותר, הדבר הזה יעודד את ההשכרה על-ידי העלמת מס. ישכירו על הנייר בסכום נמוך, ויקבלו מהצד, כמו שתמיד היה נהוג, יקבלו מהצד כסף, מה שנקרא "שחור".

לכן, הצעתי היא להאריך את פטור המס על שכר דירה ולהפוך אותו הוראה קבועה בחוק, כך שלא נצטרך כל שנה לדון בדבר הזה מחדש. תודה רבה. ניתן בהחלט להצביע, מבחינתי.

היו"ר חמי דורון:

אדוני השר, אתה צריך לענות, בבקשה.

שר האוצר אהוד אולמרט:

אדוני היושב-ראש, רבותי חברי הכנסת, אני מציע להסיר את ההצעה מסדר-היום. אני לא חושב שיש סיבה שתצדיק חלוקה סיטונית כזאת של פטורים ממס כפי שמוצע כאן היום. מה שמוצע כאן היום זה באמת מכירה כללית, זה שיבוש כל מערכת המס. אני מתפלא שדווקא חבר כנסת כל כך מנוסה וכל כך רציני, כמו חבר הכנסת רצאבי, מציע הצעה שאין בה שום היגיון כלכלי, משום שהיא קובעת סטנדרטים שונים של מס, היא קובעת פטורים שונים בתחום הזה של הכנסות ממגורים שאין להם שום הצדקה. העניין הזה של הוראת השעה נועד להתמודד עם מצב מיוחד שהיה קיים בזמן העלייה הגדולה מרוסיה.

צבי הנדל (האיחוד הלאומי - ישראל ביתנו):

מימון מפלגות, איך תצביע?

שר האוצר אהוד אולמרט:

אבל, כל המצב הזה איננו קיים היום, ולפי דעתי אין מקום להצעת החוק הזאת.

אני רואה שבין החתומים על הצעת החוק - חבר הכנסת בייגה שוחט. בחיים הוא לא היה תומך בהצעה כזאת כשהוא היה שר האוצר. אבל, כשאדם איננו שר האוצר, יש לו חופש להציע הצעות ללא אחריות למצוא להן מקור מימון. תודה רבה, אדוני היושב-ראש.

אני מבקש להסיר את ההצעה מסדר-היום.


מסמכים שהונחו על שולחן הכנסת

היו"ר חמי דורון:

הודעה למזכיר הכנסת.

מזכיר הכנסת אריה האן:

ברשות יושב-ראש הישיבה, הנני מתכבד להודיעכם, כי הונחו על שולחן הכנסת –

מטעם ועדת הכנסת: 1. המלצה של הוועדה הציבורית לקביעת שכר ותשלומים אחרים לחברי הכנסת בנושא חישוב ותק לעוזרים פרלמנטריים שהיו עובדי הכנסת; 2. על-פי סעיף 151 לתקנון הכנסת, הצעה לתיקון סעיף 85 לתקנון הכנסת. תודה רבה.

היו"ר חמי דורון:

תודה רבה.



הצעת חוק מס הכנסה (פטור ממס על הכנסה מהשכרת דירת מגורים)
(תיקון - הפיכת הוראת השעה להוראת קבע), התשס"ה-2005
(הצעת קבוצת חברי הכנסת)


היו"ר חמי דורון:

חבר הכנסת רצאבי, אתה רשאי לעלות ולענות.

רבותי, אנחנו עוברים להצבעה.

הצבעה מס' 15

בעד ההצעה להעביר את הצעת החוק לדיון מוקדם בוועדה – 27
בעד ההצעה להסיר מסדר-היום את הצעת החוק – 18
נמנעים – אין
ההצעה להעביר את הצעת חוק מס הכנסה (פטור ממס על הכנסה מהשכרת דירת מגורים) (תיקון - הפיכת הוראת השעה להוראת קבע), התשס"ה-2005, לדיון מוקדם בוועדה שתקבע ועדת הכנסת נתקבלה.

היו"ר חמי דורון:

ובכן, בעד – 27, 18 מתנגדים. הצעת החוק עברה בקריאה טרומית והיא תידון להכנה לקריאה ראשונה בוועדת הכספים.

גדעון סער (הליכוד):

ועדת המדע.

היו"ר חמי דורון:

ההצעה תעבור לוועדת הכנסת.


שאילתות בעל-פה

היו"ר חמי דורון:

שאילתא בעל-פה של חבר הכנסת יצחק כהן. אדוני שר התחבורה, השאילתא מופנית אליך. בבקשה.

305. מסירת הבעלות על קבר דוד לידי הוותיקן

יצחק כהן (ש"ס):

תודה.

אדוני היושב-ראש, כבוד השר, השאילתא מופנית לראש הממשלה, ואני מבין ששר התחבורה עונה בשם ראש הממשלה.

פורסם כי בעיתונות הזרה דווח על הכוונה למסור את הבעלות על קבר דוד, אחד המקומות החשובים לנצרות וליהדות, לידי הוותיקן. ראשי ישיבת התפוצות, הפועלים במקום זה עשרות שנים, ביקשו מראש הממשלה להימנע מכך.

רצוני לשאול:

1. האם הידיעה נכונה?

2. אם כן - מה היא עמדת משרדך בנדון?

3. כיצד יישמר צביונו היהודי של המקום?

שר התחבורה מאיר שטרית:

אדוני היושב-ראש, אני מתכבד להשיב על השאילתא בעל-פה של חבר הכנסת יצחק כהן.

1. לאחר בדיקה עם הממונה על המקומות הקדושים, מתברר שאין כוונה כזאת.

לכן שאלות 2-3 לא צריכות תשובה, כמובן, כי אין כוונה כזאת.

שר האוצר אהוד אולמרט:

ממציאים חוקים שלא קיימים.

שר התחבורה מאיר שטרית:

מה קרה, היו דברים מעולם.

גדעון סער (הליכוד):

למה באמצע החקיקה?

היו"ר חמי דורון:

חבר הכנסת גדעון סער, היתה הוראה ובקשה של יושב-ראש הכנסת בעניין. אנחנו פועלים לפי דרישתו. זה הכול. זו שאילתא שנדחתה.

שר התחבורה מאיר שטרית:

בצדק, היו דברים מעולם, אדוני היושב-ראש, יש מאה תקדימים כאלה.

היו"ר חמי דורון:

אין לי צל של ספק בעניין. בבקשה, אדוני השר, תמשיך.

שר התחבורה מאיר שטרית:

שאלה נוספת? עניתי.

יצחק כהן (ש"ס):

תודה, אדוני היושב-ראש. חשוב לי, כבוד השר, שהדברים יירשמו בפרוטוקול וב"דברי הכנסת", שלממשלה – וטוב שראש הממשלה נוכח כאן – אין שום כוונה להעביר את החדר שנקרא "הסעודה האחרונה" לידי הוותיקן. חשוב לי מאוד שזה יישמע מפיך, מפי הממשלה, וזה יירשם בדברי ימי הכנסת. תודה.

שר התחבורה מאיר שטרית:

אדוני, אין לי אלא לחזור על הודעתי, שמבדיקה עם הממונה על המקומות הקדושים עולה שלא ידוע על שום כוונה כזאת.

היו"ר חמי דורון:

חבר הכנסת מרגי, בבקשה. אחריו - חבר הכנסת דהאמשה.

יעקב מרגי (ש"ס):

אדוני היושב-ראש, מכובדי, כבוד השר - -

מוחמד ברכה (חד"ש-תע"ל):

- - - זה חבר סיעתו.

יעקב מרגי (ש"ס):

זה אם יש עוד מבקשים. אבל לא היו; שניים.

- - חברי חברי הכנסת, ראשית, אני שמח על הודעת הממשלה שאין כוונה כזאת.

בהזדמנות שמדברים על המקומות הקדושים - האם כבוד השר יודע שאין סעיף אחד בכל תקציב המדינה, אפילו לא שקל אחד, להחזקת מערת-המכפלה? גם זה קשור למקומות הקדושים. היעלה על הדעת שהמדינה מצפה שהחלק היהודי של מערת-המכפלה, שמוחזק על-ידי היהודים, ימומן גם הוא על-ידי המוסלמים? בואו נעשה השוואה, איך מתוחזק הצד המוסלמי לעומת הצד שמתוחזק על-ידי היהודים.

היו"ר חמי דורון:

חבר הכנסת דהאמשה, בבקשה.

עבד-אלמאלכ דהאמשה (רע"ם):

כבוד היושב-ראש, מכובדי השר, חברי הכנסת, במקום קיים מסגד. יש אדמת ווקף של המוסלמים.

שר התחבורה מאיר שטרית:

איפה המסגד, לא הבנתי?

עבד-אלמאלכ דהאמשה (רע"ם):

באותו מקום ששואלים עליו, מה שנטען.

שר התחבורה מאיר שטרית:

במגדל דוד קיים מסגד?

עבד-אלמאלכ דהאמשה (רע"ם):

אדמת ווקף של המוסלמים. אני שואל, מה הממשלה רוצה לעשות בנדון, והאם תמסור את זה לניהולם של המוסלמים במקום, או שמא היא מתכוונת לעשות משהו אחר? תודה.

שר התחבורה מאיר שטרית:

אדוני חבר הכנסת דהאמשה, התשובה היא שמגדל דוד נשאר בידי ישראל. אין לממשלה שום כוונה למסור זאת לאף אחד. הוא יישאר כך ויופעל כך. ירושלים היא בירת ישראל לא מאז קמפ-דייוויד אלא מאז קינג דייוויד. אני חושב שכך זה גם יישאר בעתיד, אין מה לעשות.

לגבי מערת-המכפלה, ידידי חבר הכנסת מרגי, אני אבדוק את העניין. מוזר לי שאתה אומר את זה. בכל זאת עושים שם תחזוקה מסוימת היום. אז איך מממנים את זה? הרי זה ממומן. אבדוק, ואפנה אל האחראי על המקומות הקדושים בעניין הזה. אבדוק האומנם, ואם אומנם יש בעיה כזאת, אני בטוח שיימצא לה פתרון. תודה, אדוני.

היו"ר חמי דורון:

תודה רבה, אדוני השר.


הצעת חוק יסודות התקציב (תיקון - תמיכה במוסדות ציבור), התשס"ה-2005
[הצעת חוק פ/3215; נספחות.]
(הצעת חבר הכנסת משה גפני)

היו"ר חמי דורון:

אנחנו ממשיכים בהצעות החוק: הצעת חוק יסודות התקציב (תיקון – תמיכה במוסדות ציבור), התשס"ה-2005, של חבר הכנסת גפני. תשובה והצבעה יהיו במועד אחר.

משה גפני (דגל התורה):

אדוני היושב-ראש, רבותי חברי הכנסת, אדוני ראש הממשלה, בפתח דברי אני מבקש להגיד למה אני מבקש תשובה והצבעה במועד אחר. הנושא היה על סדר-היום השבוע – הצעת החוק שמייד אנמק - וועדת השרים היתה אמורה לאשר אותה ביום ראשון, בתמיכת שרת החינוך. אלא שבעקבות כתבה בעיתון "הארץ", אדוני ראש הממשלה, של כתבת בשם יולי חרומצ'נקו, שבה היא פנתה לשרת החינוך "למה את תומכת בחרדים" – אגב, זאת היתה הכותרת –  ביקשה שרת החינוך לדחות את הדיון בוועדת השרים. כך כתבה הכתבת, כך היא אמרה לי בשיחת טלפון. אני לא ידעתי שמדיניות של שרים בממשלה נגזרת מכתבה שאמורה להיכתב בעיתון "הארץ".

יעקב מרגי (ש"ס):

כבודו שאל את השרה?

משה גפני (דגל התורה):

שאלתי את עוזרה. מה, אתה רוצה שאעמיד פה את כולם במבוכה? אני מספר את הסיפור, סיפור אמיתי מהחיים. השרה תמכה בהצעת החוק הזאת. זאת הצעת חוק שלי ושל חבר הכנסת משולם נהרי, הנוגעת ל"מעיין החינוך התורני". מייד אומר מה העיקרון של החוקים הללו. עכשיו, משום שאני חבר קואליציה בשעה הזאת, אני נאלץ – אני לא יכול להצביע.

רוני בריזון (שינוי):

- - - השרה ביקשה להגיש ערר על - - -

משה גפני (דגל התורה):

הממשלה תמכה. אל תעזור לי, חבר הכנסת בריזון, כל עזרה שלך יוצרת לי בעיות.

רוני בריזון (שינוי):

אני רק רוצה לעזור לך, אחרי שעזרתי לך הגעת לאן שהגעת.

משה גפני (דגל התורה):

אל תעזור לי, תאמין לי, עם חברים כמוך אני לא צריך אויבים.

היו"ר חמי דורון:

חבר הכנסת בריזון, קריאות ביניים רק בישיבה.

שר התחבורה מאיר שטרית:

- - - למה "בעת הזאת"?

רוני בריזון (שינוי):

הממשלה התנגדה, השרה - - - ואחר כך - - -

היו"ר חמי דורון:

חבר הכנסת בריזון, בישיבה, בישיבה.

יולי-יואל אדלשטיין (הליכוד):

הוא עזב את הישיבה.

משה גפני (דגל התורה):

אני מבקש, אדוני היושב-ראש. לחבר הכנסת בריזון יש חלק בעניין הזה.

רוני בריזון (שינוי):

חלק מכובד.

משה גפני (דגל התורה):

לא, לא מכובד. ממש חלק לא מכובד.

רוני בריזון (שינוי):

- - - שבחו של אדם בפניו.

משה גפני (דגל התורה):

חלק ממש לא מכובד. מה שאתה לא מצליח לעשות בכנסת אתה עושה עם כתבים ב"הארץ".

אדוני היושב-ראש, הצעת חוק יסודות התקציב (תיקון – תמיכה במוסדות ציבור), המשמעות של העניין – אתם בשינוי עדיין לא הייתם בכנסת - - -

רוני בריזון (שינוי):

- - -

משה גפני (דגל התורה):

נכון, אתם הייתם משאירים את הכספים הייחודיים. אנחנו ביקשנו לבטל את הכספים הייחודיים.

אברהם פורז (שינוי):

אתה עושה לי עוול. החוק הזה הוא יוזמה שלי.

משה גפני (דגל התורה):

אז היית במרצ. הוא גם יוזמה שלי.

אברהם פורז (שינוי):

זה לא במרצ, זה היה ב-1991.

משה גפני (דגל התורה):

היית במרצ. ב-1992 שינוי היתה?

אברהם פורז (שינוי):

אני היזם של החוק.

משה גפני (דגל התורה):

האמת היא שאני כבר מבולבל, ממה אתם מורכבים. אדוני היושב-ראש, אתה יכול להגן עלי מפני החברים?

היו"ר חמי דורון:

כן, אני מגן עליך. חבר הכנסת נהרי, חבר הכנסת פורז, אנא. תנו בבקשה לחבר הכנסת גפני להשלים את טיעוניו. בואו לא נפריע לו. אני צריך להגן עליו.

משה גפני (דגל התורה):

אדוני היושב-ראש, דגל התורה הלכה אז לבחירות בפעם הראשונה. המצע שלה, אחד הדברים המרכזיים בו, היה ביטול הכספים הייחודיים. בקדנציה הראשונה נלחמנו להעברת חוק של ביטול הכספים הייחודיים. אז נשאלה השאלה מה עושים עם מערכת החינוך החרדית - - -

רוני בריזון (שינוי):

נותנים לה את מה שלא מגיע לה.

היו"ר חמי דורון:

חבר הכנסת בריזון, אני מבקש.

משה גפני (דגל התורה):

אז נשאלה השאלה מה עושים עם מערכת החינוך החרדית. הרי יש מערכת חינוך של ציבור – אומנם מיעוט, אבל מיעוט מאוד לא מבוטל – ציבור גדול, שרוצה מערכת חינוך חרדית, עם פיקוח של הממשלה, של משרד החינוך, עם חשבים של משרד האוצר, שנמצאים במערכת הזאת. לקחו את המערכת המרכזית בחינוך החרדי, החינוך העצמאי ו"מעיין החינוך התורני", וקבעו שהיות שהם תחת פיקוח משרד החינוך, היות שבמערכות האלה יושב חשב - במקרה של החינוך העצמאי זו חשבת, שהיא עובדת של משרד האוצר - זה מתנהל כמו משרד ממשלתי, הם לא נכללים בקטגוריה הזאת, אלא תקציבם נקבע כמו שנקבע במערכת החינוך.

רוני בריזון (שינוי):

- - -

היו"ר חמי דורון:

חבר הכנסת בריזון, אני קורא אותך לסדר פעם ראשונה.

מל פולישוק-בלוך (שינוי):

אבל הוא לא יכול להונות את הציבור ולהגיד שמשרד החינוך לא מפקח עליהם. משרד החינוך מפקח - - -

משה גפני (דגל התורה):

מאיפה את יודעת?

היו"ר חמי דורון:

חברת הכנסת מלי פולישוק, אני מבקש. כל הזמן שהוקצב לקריאות הביניים הסתיים.

משולם נהרי (ש"ס):

יש פיקוח צמוד.

היו"ר חמי דורון:

חבר הכנסת משולם נהרי.

מל פולישוק-בלוך (שינוי):

אתה לא צודק.

משולם נהרי (ש"ס):

לשני התאגידים הללו יש פיקוח צמוד.

היו"ר חמי דורון:

חבר הכנסת נהרי, אני קורא אותך לסדר פעם ראשונה. חבר הכנסת נהרי, אני קורא אותך לסדר פעם שנייה. מספיק. בבקשה, חבר הכנסת גפני.

משה גפני (דגל התורה):

אני מודה לך, אדוני היושב-ראש, הם פשוט מפריעים לי באופן לא מובן.

המשמעות של העניין, לבן שלי, שנכנס לבית-ספר יסודי - לא למוסד פרטי, אני רוצה חינוך חרדי שיהיה ממלכתי, שיהיה בפיקוח מוחלט מבחינה אדמיניסטרטיבית, עם העצמאות הפדגוגית. כפי שאמרתי, עם חשב של משרד האוצר, חשבת של משרד האוצר, לא מזיזים עיפרון ממקום למקום בלי הוראה של משרד החינוך. אני מכיר את העובדות האלה יותר טוב מכמה צעקנים כאן בכנסת. אני מכיר את העובדות מקרוב.

לכן, כאשר חוקק החוק דובר על כך שגם ילד בן שש שנכנס לבית-ספר יסודי  וגם ילד בן חמש שנכנס לגן-חובה הם חלק מהעניין, אם הם נמצאים במערכת המרכזית. רוצה חינוך פרטי? מעמדו שונה, כפי שקיים בחוק.

מה שקרה בשנתיים האחרונות, מסיבות טכניות במהותן, שנובעות מטיעונים משפטיים, רשת הגנים יצאה פורמלית מהחינוך העצמאי - לא יצאה בפועל, יצאה פורמלית - ואז מעמדה הפך להיות שונה, כאשר המחוקק -  אני המחוקק, אתה לא היית ב-1992, אני כן -  כוונת המחוקק היתה שילד חרדי מגיל הגן ועד סוף בית-הספר היסודי יהיה זכאי לאותו דבר שכל ילד אחר זכאי לו; לא משנה שכל יום מקלפים מזה זכות אחרת.

ואז אמרנו - חבר הכנסת משולם נהרי ואנוכי הצענו הצעת חוק, שרשת הגנים של החינוך העצמאי תהיה חלק מתאגיד מרכז החינוך העצמאי, עם פיקוח של משרד החינוך. ליבה בגיל חמש, הלוואי שאתה היית יודע, ליבה.

מל פולישוק-בלוך (שינוי):

אבל השאלה מה ילמדו שם. מה ילמדו בבית-הספר שלך?

משה גפני (דגל התורה):

היושב-ראש אוסר עלי לנהל אתכם דיאלוג.

היו"ר חמי דורון:

נכון. חברת הכנסת מלי פולישוק. חבר הכנסת נהרי, זה המרחק לפני שאתה יוצא החוצה וחבל. חברי הכנסת של שינוי, עם כל הכבוד, יש גבול גם לצעקות וקריאות הביניים. יש כללי משחק שאנחנו צריכים לכבד אותם, נכבד אותם וניתן לחבר הכנסת גפני לסיים את טיעוניו בלי שיפריעו לו. תודה.

משה גפני (דגל התורה):

אדוני היושב-ראש, אני מודה לך, אני מסיים. אני לא מבין את ההיגיון שעומד מאחורי הדבר הזה. אנחנו מדברים על ילדים בני חמש, שכל חטאם הוא שהוריהם שלחו אותם לגן חרדי. זה חטאם היחיד. הרי אין תוכנית ליבה בגני-הילדים, אין דוח-דברת על גני-הילדים; אין דבר כזה.

מל פולישוק-בלוך (שינוי):

בטח שיש.

משה גפני (דגל התורה):

אגב, גם מה שדובר שיהיה, שידעו את האותיות בגיל חמש, את זה בחינוך החרדי יודעים בגיל שלוש. בגני-הילדים החרדיים יש ליבה כפולה ומכופלת. אבל, כנראה, כאשר מגיע ילד חרדי לנגד עיניהם של כמה חברי כנסת - - -

אברהם רביץ (דגל התורה):

אבל הסבא של הילד שלהם, הם לא יודעים את העובדה שהוא היה פה.

היו"ר חמי דורון:

אני מבקש לא לנהל פה דיון.

משה גפני (דגל התורה):

אדוני היושב-ראש, הדברים מאוד הגיוניים. ואז שרת החינוך אמרה, שהיא כשרת החינוך תומכת בחוק. עד שקפץ עליה רוגזה של יולי חרומצ'נקו, כתבת "הארץ", שכתבה כותרת: "שרת החינוך תומכת בחרדים". כל הכתבות נגד שרים בממשלה, לא נורא. יש כתבות ב"הארץ" על שרים, לא נורא, אבל כזאת כתבה, כזאת שחיתות, ששרת החינוך תומכת בחרדים? בזה שרת החינוך לא יכלה לעמוד.

היו"ר חמי דורון:

רחמנא ליצלן.

משה גפני (דגל התורה):

רחמנא ליצלן. "שרת החינוך תומכת בחרדים", כותרת בעיתון "הארץ" - זה מעל לכוחותיה של שרת החינוך.

היו"ר חמי דורון:

חבר הכנסת גפני, אני נותן לך עוד דקה.

משה גפני (דגל התורה):

אני מסיים. ואז, כפי שאמרתי בתחילת דברי, משכה שרת החינוך את תמיכתה בחוק. אני, כיושב-ראש סיעה בקואליציה, נאלצתי להגיש ערעור, וזה יידון ביום ראשון הקרוב בוועדת השרים, הצעת החוק של חבר הכנסת משולם נהרי וגם הצעת החוק שלי. אני מקווה שההיגיון יגבר באיזה מקום, אבל אם לא, נגיד לילדים שלנו בני החמש: נכון, אנחנו במדינת ישראל, במדינה שנקראת מדינה יהודית, אבל אתם, כיוון שההורים שלכם חרדים, לא מגיע לכם גני-ילדים; בגלל יולי חרומצ'נקו, ששרת החינוך מפחדת ממנה. תודה רבה, אדוני ראש הממשלה.

היו"ר חמי דורון:

תודה רבה, חבר הכנסת גפני. כמו שאמרתי, תשובה והצבעה במועד אחר.

אנחנו עוברים להצעת חוק יישום תוכנית ההתנתקות (תיקוני חקיקה), התשס"ה-2005, של חבר הכנסת יורי שטרן. גם כאן תשובה והצבעה במועד אחר. איפה חבר הכנסת שטרן?

גדעון סער (הליכוד):

זאת הנמקה מהמקום, תחזור אליו.


הצעת חוק המקרקעין (תיקון - תאורה בשבת), התשס"ה-2005
[הצעת חוק פ/3685; נספחות.]
(הצעת חבר הכנסת משה גפני)

היו"ר חמי דורון:

אנחנו נעבור להצעת חוק המקרקעין (תיקון – תאורה בשבת), של חבר הכנסת משה גפני - הנמקה מהמקום.

רוני בריזון (שינוי):

אני יכול להתנגד?

משה גפני (דגל התורה):

אדוני היושב-ראש, הנני מתכבד להגיש הצעת חוק המקרקעין (תיקון - תאורה בשבת). הצעת החוק מדברת על העובדה שיש איזו טעות, ככל הנראה, להערכתי, בחוק המקרקעין. אם יש בבית משותף דייר שרוצה שתפעל בשבת תאורה, עם שעון שבת, והכול הכול על חשבונו, הוא יוכל לעשות את זה. אני מבקש את תמיכת הכנסת בהצעת החוק הזאת, שהיא אולי בעד שומרי שבת אבל היא גם מאוד הגיונית, חבר הכנסת בריזון. תודה רבה.

היו"ר חמי דורון:

תודה רבה לך, חבר הכנסת גפני. חבר הכנסת בריזון, בבקשה.

רוני בריזון (שינוי):

אדוני היושב-ראש, חברי חברי הכנסת, כיוון שגבו של חבר הכנסת גפני מופנה אלי בבחינת וראיתם את אחורי ופני לא ייראו - - -

היו"ר חמי דורון:

חבר הכנסת גפני.

רוני בריזון (שינוי):

אני מבקש לומר, ממה נפשך - אם מדובר במערכת התאורה של הבית, ואם מדובר בהתקנה של שעון שבת, שכל תכליתו להדליק ולכבות, הרי ששעון השבת הזה יכבה את תאורת הבית בשעה כלשהי שהיא נוחה למי שמכוון את השעון, וכל האנשים האחרים בחושך יהלכו.

משה גפני (דגל התורה):

מה אתה מדבר?

רוני בריזון (שינוי):

מה אני מדבר? חבר הכנסת גפני, אני מדבר את מה שאני מדבר ואתה כמובן מדבר את מה שאתה מדבר. ואז, למה שיסבלו כל תושבי הבית מפני שאחד רוצה לכבות את האור בשעה 23:00 בליל שבת. ואם תאמר שמדובר במערכת נפרדת גם של תאורה, שכל תכליתה איננה אלא להאיר את השטחים עבור שומרי השבת שבאותו בית, אז בשביל מה לך שעון שבת? תדליק אותה לפני כניסת השבת, תכבה אותה אחרי יציאת השבת ותתכבד ותשלם את עלות החשמל. נשגב העניין הזה מבינתי.

לכן אני חושב שכל הצעת החוק הזאת איננה אלא ניסיון, שוב, כמו במעליות השבת, שבצורה כזאת או אחרת מיעוט בבית יכפה את נהגיו על הרוב, ולכך אנחנו מתנגדים.

היו"ר חמי דורון:

תודה רבה. גברתי, שרת המשפטים.

שרת המשפטים ציפי לבני:

אדוני היושב-ראש, חברי הכנסת, בקיצור רב: לעומת הדברים שנאמרו גם קודם, בעינינו זו הצעה בבחינת זה נהנה וזה אינו חסר במובן המלא והאמיתי של הדברים. מאחר שהממשלה הסכימה לתמוך בהצעת החוק, כפוף לכמה סייגים שלהם הסכים המציע, נראה שאת כל הדאגות שהוצגו כאן, על הבמה, ניתן להסיר מלב המצביעים. כך למשל תהיה חובת הודעה מוקדמת לוועד הבית על הכוונה להפעיל את ההסדר על מנת לאפשר קביעת תנאים והתחשבות במצב הזה; העדר פגיעה בבעל דירה או בדירה אחרת; חובת השבת המצב לקדמותו במקרה שאותו דייר עוזב; ואפשרות לסטות מן ההסדר החוקי בתקנון המוסכם של בית משותף מסוים. הדברים האלה נועדו לאפשר לאדם, מצד אחד, לא רק לחיות על-פי אמונתו, אלא גם עליו גם לשאת בהוצאות כפי שמוצג בהצעת החוק ולא לחייב את הכלל, ומצד שני, לא לפגוע באחרים החיים בבניין. בתנאים האלה הממשלה תומכת.

היו"ר חמי דורון:

חבר הכנסת גפני מסכים להתניות של הממשלה?

משה גפני (דגל התורה):

אדוני היושב-ראש, אני הסכמתי לכל התנאים שהממשלה החליטה עליהם. כל הדברים שאמר כאן חבר הכנסת בריזון פשוט אינם נכונים. חיכיתי לשמוע את הנאום הזה כבר הרבה זמן. אני בא ומציע הצעת חוק ואני מסכים לתנאי הממשלה, הכול הכול הכול. אדם מתקין את המנורה על חשבונו, שם את שעון השבת, אם הוא שם. הוא לא חייב לשים, הוא יכול להדליק את זה כל השבת. הוא משלם. הוא רוצה לגור יחד עם בריזון באותו בניין, והכול על חשבונו, הוא לא מבקש מבריזון שקל. אומר לו בריזון: אתה תלך בחושך. אתה שכן שלי, אבל תלך בחושך. קיבלתי את כל התנאים של הממשלה. אתה יודע מה? תצביעו נגד. תודה.

רוני בריזון (שינוי):

- - -

אפרים סנה (העבודה - מימד - עם אחד):

אנחנו אתך.

היו"ר חמי דורון:

רבותי, אנחנו עוברים להצבעה.

נסים זאב (ש"ס):

מה הבעיה שיביא פנס אתו?

היו"ר חמי דורון:

חבר הכנסת נסים זאב, אנחנו בהצבעה ולא מדברים.

הצבעה מס' 16

בעד ההצעה להעביר את הצעת החוק לדיון מוקדם בוועדה – 25
בעד ההצעה להסיר מסדר-היום את הצעת החוק – 8
נמנעים – אין
ההצעה להעביר את הצעת חוק המקרקעין (תיקון – תאורה בשבת), התשס"ה-2005, לדיון מוקדם בוועדת הפנים ואיכות הסביבה נתקבלה.

היו"ר חמי דורון:

25 בעד, שמונה מתנגדים. אני קובע שהצעת החוק עברה והיא תידון בוועדת החוקה, חוק ומשפט.

משה גפני (דגל התורה):

לא, בוועדת הפנים.

היו"ר חמי דורון:

יש התנגדות? הצעת החוק הזו תידון בהכנה לקריאה ראשונה בוועדת הפנים.


הצעת חוק יישום תוכנית ההתנתקות (תיקוני חקיקה), התשס"ה-2005
[הצעת חוק פ/3447; נספחות.]
(הצעת חבר הכנסת יורי שטרן)

היו"ר חמי דורון:

אנחנו חוזרים להצעת חוק יישום תוכנית ההתנתקות (תיקוני חקיקה), של חבר הכנסת יורי שטרן. שוב, תשובה והצבעה במועד אחר.

יורי שטרן (האיחוד הלאומי - ישראל ביתנו):

אדוני היושב-ראש, חברי חברי הכנסת, כעת לא פונה אני לשום מחנה פוליטי או אידיאולוגי משותף. יש פה הרבה אנשים כמוני, שרואים את גירוש היהודים ופירוק היישובים כטרגדיה נוראית, כטראומה לאומית, כדבר מטופש שמזיק לביטחון ישראל. אבל זה קרה. ההתארגנות לטובת הפעולה הזאת היתה לתפארת. הכול תפקד כמו שצריך, אלא מה? אחרי שנגמר הגירוש ונשארו אנשים עם ביתם ההרוס, עם המשפחות שלהם ועם הפרנסה שהם איבדו, פתאום שום דבר לא מתפקד, לא בתחום המינהלי וגם לא במה שהוחלט פה בכנסת. אנחנו מגלים יותר ויותר "חורים" בחוק שהתקבל פה. בין החורים האלה, אי-נכונות להתחשב במצבם של בעלי עסקים.

הרי בעל עסק, שהממשלה סגרה לו את מקור הפרנסה שלו ושל עובדיו, גם אם הוא מקבל פיצוי וגם אם זה קורה בזמן, וזה לא קורה, הוא לא יכול לפתוח מייד עסק חדש. יש תקופה ארוכה שבה הוא עובר למקום חדש, ואנחנו יודעים שרוב רובם של האנשים עדיין נמצאים במקומות הזמניים שלהם. איך הם יכולים לפתוח בפעילות עסקית כאשר עוד לא התייצבו מבחינת המגורים? לכן, יש התקופה הממושכת הזאת, שמי שהיה שכיר מקבל דמי אבטלה ואחר כך הבטחת הכנסה ומי שהיה בעל עסק לא מקבל את זה. אז לא רק לפצות על אובדן עסק, אלא לכסות לפחות תקופה מוגבלת מסוימת של אובדן הכנסה טוטלי, זו חובה של הציבור, של הממשלה; שהיא שגרמה לטרגדיה הנוראית הזאת ולאובדן מקור ההכנסה.

לכן, ביקשתי משרי הממשלה לדון מחדש בהתנגדות הממשלה לחוק שהצעתי. נכון שהחוק נותן תקופה ארוכה מאוד, של עד שנתיים, לכיסוי אובדן ההכנסות. אפשר לקצר את התקופה הזאת. צריכים להגדיר בצורה מדויקת יותר את גובה הפיצויים, כי פה זה לא מוגדר. כל זה - להמשך הדיון. אבל לא יכול להיות מצב - ושוב, אני אומר שמי שתמך בהתנתקות גם הוא לא מתנער מהאחריות לגורלם של אנשים. ממשלת ישראל וכנסת ישראל הן אלה שגרמו להפסדים האלה, להפיכת אנשים לשבר כלי. הממשלה והכנסת הן אלה שצריכות לתקן את המצב.

לכן, קבעתי עם הממשלה שאנחנו דוחים את תשובת הממשלה ואת ההצבעה למועד אחר, בתקווה שבכל זאת יתחשבו במצבם של האנשים ולא יראו את הכול רק דרך המשקפיים הפוליטיים. זה כבר לא השלב.

היו"ר חמי דורון:

תודה רבה לחבר הכנסת יורי שטרן. מאחר שתשובה והצבעה במועד אחר, אנחנו עוברים להצעת החוק הבאה.

אנחנו עוברים להצעת חוק מימון מפלגות (תיקון – הגבלת הוצאות בחירות וסמכות מבקר המדינה), של חבר הכנסת מיכאל איתן - הנמקה מהמקום. חבר הכנסת איתן איננו נמצא באולם. נעבור להצעת החוק הבאה: הצעת חוק עובדים זרים (תיקון – עובד זר בתחום הסיעוד), התשס"ה-2005, של חבר הכנסת חיים כץ - הנמקה מהמקום. גם חבר הכנסת חיים כץ לא נמצא.

גדעון סער (הליכוד):

סוכם לדחות את זה לשבוע הבא.



הצעת חוק עסקאות גופים ציבוריים (תיקון - אכיפת דיני עבודה), התשס"ה-2005
[הצעת חוק פ/3273; נספחות.]
(הצעת חברת הכנסת יולי תמיר)

היו"ר חמי דורון:

אנחנו עוברים להצעת חוק עסקאות גופים ציבוריים (תיקון - אכיפת דיני עבודה), של חברת הכנסת יולי תמיר - הנמקה מהמקום.

יולי תמיר (העבודה - מימד - עם אחד):

אדוני היושב-ראש, כנסת נכבדה, מדובר בהצעת חוק שמטרתה לגרום לכך שמתחרים במכרז לא יוכלו להגיש הצעה שתפגע בזכויות העובדים ובזכותם לקבל את כל שנקבע בחוק. בשנים האחרונות, בתהליכי מכרזים, נוצרה תחרות על זכויות העובדים. למעשה, בהרבה מכרזים, כבר בעת הגשת המכרז, החברות הניחו שלא ישלמו שכר מלא ולא ייתנו תנאים סוציאליים מלאים לכל העובדים. הם הורידו את התנאים הללו והציבו את העובדים במצב בלתי אפשרי. האדם זכה במכרז ואז בעצם ברשות המכרז הפר את דיני העבודה.

מטרת החוק הזה היא למנוע את המצב הזה. הוא יגרום לכך שתחרות במכרז תביא בחשבון מראש את החובה של אלה שזוכים בו לשמור על דיני העבודה, על כל מאפייניהם.

היו"ר חמי דורון:

תודה רבה. שר האוצר, בבקשה.

יולי תמיר (העבודה - מימד - עם אחד):

הממשלה תומכת.

נסים זאב (ש"ס):

אני רוצה לומר דעה שונה.

היו"ר חמי דורון:

אתה יכול להתנגד. בבקשה, חבר הכנסת נסים זאב.

נסים זאב (ש"ס):

אדוני היושב בראש, אני רוצה לומר מה יכול לצמוח מהצעת חוק כזאת. אני רוצה להביא דווקא את הדוגמה של "ביקור חולים". היום אין מי שרץ לקנות את "ביקור חולים" מאותם טעמים שהזכרת עכשיו. אם הם צריכים לשלם את כל הפיצויים, או, כיוון שהיה מחדל מטעם הנהלת "ביקור חולים", שלא הפרישו לקרנות פנסיה וכו', ואת רוצה להטיל את כל החובות על זה שזוכה במכרז, ייווצר פה מצב שאף אחד לא ירצה לקנות - - -

יולי תמיר (העבודה - מימד - עם אחד):

אתה טועה בהבנה.

נסים זאב (ש"ס):

אז תסבירי את עצמך. אם ייווצר מצב שמפני שאני צריך לפצות או לשפות את העובדים על  שנים רבות שעבדו ואין להם היום פנסיה, בעצם הדבר הזה לא יצא למכרז. אנחנו בעצם בולמים.

יולי תמיר (העבודה - מימד - עם אחד):

אני אסביר במלה אחת את ההבדל. אני מדברת על מכרז שמדבר על תנאי העסקה של העובדים. אתה מדבר על פיצויים אחורה, על דבר שכבר היה. אם  יהיה איזה הסדר ב"ביקור חולים", הוא לא נוגע למי שמקבל את ההפעלה עכשיו. מדובר על ההפעלה הנוכחית, בזמן הביצוע של המפעיל את המכרז, את הפעילות. זאת אומרת, עניין הפיצויים לא נכלל כאן, ובעניין "ביקור חולים" יכול להיות שלא המפעיל יהיה מי שיפצה.

היו"ר חמי דורון:

תודה רבה לחברת הכנסת יולי תמיר.

אנחנו מצביעים.

הצבעה מס' 17

בעד ההצעה להעביר את הצעת החוק לדיון מוקדם בוועדה – 12
בעד ההצעה להסיר מסדר-היום את הצעת החוק – 1
נמנעים – 2
ההצעה להעביר את הצעת חוק עסקאות גופים ציבוריים (תיקון – אכיפת דיני עבודה), התשס"ה-2005, לדיון מוקדם בוועדת העבודה, הרווחה והבריאות נתקבלה.

היו"ר חמי דורון:

12 בעד, מתנגד אחד, שני נמנעים. אני קובע שהצעת החוק עברה והיא תידון בוועדת העבודה והרווחה.



הצעה לסדר-היום
הפרטת בנק לאומי

היו"ר חמי דורון:

אנחנו עוברים להצעות לסדר-היום מס' 7646, 7655 ו-7668 - הפרטת בנק לאומי. חבר הכנסת עזמי בשארה - אינו נמצא. אם כן, חבר כנסת יעקב מרגי, בבקשה.

יעקב מרגי (ש"ס):

אדוני היושב-ראש, חברי חברי הכנסת, יש פה נציג הממשלה שישיב על ההצעה לסדר-היום? יש ממשלה בישראל?

אורי אריאל (האיחוד הלאומי - ישראל ביתנו):

זה שעה שלמה אין פה אף נציג.

היו"ר חמי דורון:

חבר הכנסת גדעון סער, אתה חושב שראוי שיהיה פה נציג הממשלה? לפי המקובל, אתה אחראי על הקואליציה ואין כאן נציג ממשלה.

גדעון סער (הליכוד):

אני אומנם לא נציג הממשלה, אבל אני אדאג שיגיע.

יעקב מרגי (ש"ס):

אדוני היושב-ראש, ההצעה לסדר-היום הוגשה לפני מכירתו של הבנק, אבל היא לא משנה את העובדות. שר האוצר ממשיך במירוץ המטורף להפרטות, ואתמול הופרט בנק לאומי, הבנק האחרון בין הבנקים המופרטים. לידיעת חברי הכנסת, הפרטת בנק הפועלים הראתה לכולם את תוצאות ההפרטה.

דוד אזולאי (ש"ס):

יש לי הצעה בשבילך: תדבר אל הממשלה הבאה - - -

יעקב מרגי (ש"ס):

אני אדבר על ההחלטה, וכשיבואו מהממשלה אני אומר להם מה אני חושב עליהם.

הפרטת בנק הפועלים הראתה לכולנו את תוצאות ההפרטה: פיטורי מאות עובדים על חשבון השירות ללקוחות הבנק, אף שהבנקים נהנים מרווחים רבים ועצומים. עכשיו המדינה הפריטה את בנק לאומי. פיטורי העובדים יבואו על חשבון הלקוחות ועל חשבון טיב השירות.

אדוני היושב-ראש, חברי חברי הכנסת, בסוף השנה הבנקים מפרסמים מאזנים, ובתחילת 2006, ב-1 בינואר, הם יושבים בבתי-מלון בארוחות עשירות ומפרסמים את המאזנים שלהם. אנחנו נשמע ונתבשר על רווחי הבנקים, במצעד המיליארדים ומצעד מאות מיליוני השקלים, ולא עוד. האוצר ממשיך באותה אובססיה של הפרטה שהולכת לעלות למדינה - רבותי, הפרטת בנק לאומי הולכת לעלות למדינה, ואת זה הציבור לא יודע, בסביבות 3 מיליארדים מכיס משלם המסים. הרווח הנקי של בנק לאומי ב-2003 היה 1.3 מיליארד שקלים. המדינה מחזיקה ב-42% מהמניות של הבנק. אומנם, אנחנו לא כלכלנים בכירים, כמו שיש באוצר, אבל אם לי היה עסק שאני מחזיק בו ב-42% מהמניות והוא היה מביא לי בשנה רווח של 1.3 מיליארד - אתה מנסה לחשוב? נגמרו לי המספרים בכמה הייתי מוכר עסק כזה.

אתמול, האוצר לא מתבייש ומפרסם שזו הצלחה. הפרטת בנק לאומי זו הצלחה.

היו"ר חמי דורון:

חבר הכנסת מרגי, שר האוצר הגיע ואני מתחיל להפעיל את השעון.

שר האוצר אהוד אולמרט:

אדון מרגי, אני מתנצל בפניך.

יעקב מרגי (ש"ס):

אני מודה לכבוד השר שהיתה לי עוד הזדמנות להתחשבן אתכם. עכשיו מתחיל מניין הדקות, אז אל תרגיש לא נוח.

אם היה לכם עסק שמביא בשנה 1.3 מיליארד שקלים רווח נקי ואתה מחזיק ב-42% מהמניות שלו - באיזה סכום היית מוכר עסק כזה? אדוני שר האוצר, נגמרו לי המספרים בכמה הייתי מוכר עסק כזה, אבל לאוצר לא מפריע לפרסם ולכנס מסיבת עיתונאים ולומר שהמכירה היא הצלחה. נראה שהאוצר מסתיר הרבה עובדות ומספרים מהציבור.

אדוני היושב-ראש, מכובדי כבוד שר האוצר, אני קורא מכאן לציבור הרחב, לציבור העובדים, להפסיק להיות אדיש. בואו נלמד - לא מהמעשים הקשים שאנחנו רואים על המסכים - מה שקורה באירופה. בצרפת, כשהעלו מחיר של מוצר מסוים, לא היו עוברות 24 שעות עד שהמדינה כולה היתה מושבתת. אני חושב שהציבור הישראלי צריך לצאת מאדישותו. הוא צריך לומר מה שהוא חושב כשעושים בכיס שלו דברים שלא לרוחו. הגיע הזמן שאנו, הציבור, שעל גבו הבנקים עושים סכומי עתק, יהיה לו מה לומר.

אני קורא מכאן לארגוני הצרכנים ולארגוני העובדים להיכנס למשא-ומתן עם הבנקים על הורדת עלויות, ונדע להחרים את עורלת הלב של האוצר ושל הבנקים. כמו כן, העובדים, יש להם מה לומר. ראינו שהפריע והזיז לאוצר אותו כנס מרשים של עובדי בנק לאומי. נראה שהאוצר מגיב טוב על לחצים ואיומים.

לכן, אני קורא מכאן לציבור הצרכנים, לציבור העובדים, לצאת למאבק, ועדיין לא מאוחר, למרות ההפרטה. ניתן להחזיר את הבנקים לידי הציבור. תודה.

היו"ר חמי דורון:

תודה רבה, חבר הכנסת מרגי. אדוני השר, בבקשה.

קריאה:

יש עוד הצעות.

היו"ר חמי דורון:

לא, חבר הכנסת בשארה לא נמצא כאן. חבר הכנסת דוד טל ביטל את הבקשה. זה בסדר. אדוני השר, בבקשה.

שר האוצר אהוד אולמרט:

בקצרה, אדוני היושב-ראש. מדינת ישראל החזיקה בכ-24% ממניות בנק לאומי, לא 42% ולא בטיח. אצלך רשום, חבר הכנסת מרגי? אני בטוח שלא אמרת דבר שלא חשבת שהוא נכון, אבל הוא עדיין לא נכון. אנחנו החזקנו 24%.

אין שום הצדקה שמדינת ישראל תחזיק את הבנקים ותנהל אותם. היא צריכה למכור אותם. מכרנו את בנק הפועלים, מכרנו את בנק דיסקונט, וההפרטה האחרונה היתה צריכה להיות של בנק לאומי.

הכוונה היא, שאת הכסף שהמדינה מרוויחה ממכירת הנכס הזה, היא תשקיע בעניינים שקשורים בטובת הציבור וביעדים של המדינה, וזה בדיוק יעד ההפרטה. ההפרטה הזאת מחייבת - כשעושים תהליך של הפרטה, ומשנים את הסטטוס של העובדים, צריך כמובן לעשות את זה בשיתוף פעולה אתם ובתיאום אתם. אני גאה על כך שהעובדים באו אלי ללשכה השבוע, ניהלו אתי באופן ישיר משא-ומתן, ובסיומו היית צריך לשמוע את נציגי העובדים, איך הם הודו למדינה על הדרך המכובדת והאחראית שבה היא נהגה בצרכים שלהם ובאינטרסים הלגיטימיים שהיו להם כעובדי הבנק.

אנחנו עיגנו, סיכמנו והנחינו את הנהלת הבנק לעגן את זכויות העובדים בהסכם עבודה ולהאריך אותו לחמש שנים נוספות, כדי שעם חילופי הבעלים, העובדים יהיו מוגנים. בנוסף, הנהלת הבנק קיבלה אפשרות להנפיק 6% אופציות מהבנק כדי להעניק אותן לעובדים בתנאים מוזלים, באופן שבעצם ישתף אותם ברווחים או ביתרונות שנובעים מההפרטה, בתנאים שהיו מקובלים על העובדים. הם באו מצוידים בטובי עורכי-הדין במדינה. אף אחד לא הערים עליהם, אף אחד לא הטעה אותם. גם הם וגם עורכי-דינם הודו עמוקות לנו על התנאים שנתנו להם.

אגב, מי שמכיר אותי יודע שהוא לא היה צריך להיות מופתע. אני לא דואג לעובדים ולזכויותיהם פחות ממישהו אחר. לא פחות. אני לא אומר יותר, כולכם דואגים.

יעקב מרגי (ש"ס):

בבנק הפועלים זה לא היה כך.

שר האוצר אהוד אולמרט:

יכול להיות שבבנק הפועלים לא היה, אבל לא אני עשיתי את ההפרטה של בנק הפועלים, לכן אני לא יכול לדבר. עשיתי את ההפרטה הזאת. לכן, שמעת את נציג העובדים, ומי שמכיר את  ראש ועד העובדים של בנק לאומי, לואי רוט, יודע שמדובר באדם מאוד מנוסה, מאוד מיומן, מאוד תקיף, שאף אחד לא יכול להערים עליו. והנה, היום הוא מצוטט בכל התקשורת כשהוא אומר שההפרטה הזאת טובה לעובדי הבנק, והוא מברך עליה. זה דבר נוסף.

בעצם היינו צריכים לקבל בהפרטת הבנק שתי החלטות. החלטה אחת, באיזו מתכונת היא תיעשה. האם אנחנו בעצם נגרום לכך ש-20% ממניות הבנק יפוזרו למאות או לאלפי קונים שיקנו – אחד יקנה 5%, אחד יקנה 0.5%, אחד יקנה 1%, ובעצם לא יהיה אף אחד שיש לו גרעין שליטה שמאפשר לו, כבעלים, להשפיע על הבנק, מה שנקרא משקיעים פיננסיים, או ליצור מתכונת של מכרז שתיתן בעצם הזדמנות למשקיע פיננסי, כלומר לקבוצה של משקיעים שמעוניינת לנהל את הבנק, להשפיע על הרחבת עסקיו ולפתח אותו.

היו רבים שהעדיפו שהבנק יימכר למשקיע הפיננסי, גם עוזרי באוצר. אני הייתי בדעה אחרת והכתבתי את תנאי המכרז בהתאם לעמדתי, אני מודה. אם יש פריווילגיה לשר, זה לקבל את ההחלטות ולשאת באחריות.

הוויכוח היה שלכאורה משקיע אסטרטגי ישלם פחות. אני אמרתי שיהיה בדיוק להיפך. בפועל, המשקיע האסטרטגי, שקנה את מניות הבנק, 10% עם אופציה לקנות עוד 10%, שילם עבור מניות הבנק 54% מעל ההון העצמי של הבנק. זה שיעור שאין לו תקדים בקנה-מידה עולמי, לא רק ישראלי; עולמי, אני מדגיש. או אם תרצה, מחיר הקנייה הוא ב-16% מעל לשווי השוק של מניית בנק לאומי כפי שהיא נסחרה ביום הקנייה, וביום הקנייה היא עלתה ב-3%. כלומר, בעצם אנחנו קיבלנו כמעט 20% מעל למחיר השוק של המניה כפי שהיה בבוקר הקנייה. זה דבר ללא תקדים. אז גם התמורה למדינה היתה תמורה גבוהה מאוד. ועקב כך שהמניות עלו, גם המחיר שניתן לאופציות של העובדים הוא מחיר מאוד טוב ונותן הנחה. כי ככל שמחיר המניה גדל, כך שווי ההנחה שהם מקבלים נעשה גדול יותר, וכתוצאה מזה ההטבה לעובדים שווה יותר כסף.

אז ככה. זה טוב לעובדים, המדינה הרוויחה מיליארדים, הרבה יותר ממה שציפתה, ומי שרכשה את הבעלות על הבנק זו קבוצת השקעה רצינית מאוד, שמנהלת נכסים של 30 מיליארד דולר, שבראשה עומדים אנשים שהם שמות נודעים בקהילייה העסקית הבין-לאומית, לרבות מי שהיה סגן נשיא ארצות-הברית, דן קוויל - - -

היו"ר חמי דורון:

שלא יודע לרשום פטנטים.

שר האוצר אהוד אולמרט:

שמעתי את הביקורת. בקיצור, היה כאן תהליך שכל הגורמים - באמת זה מקרה יוצא דופן, כל הגורמים אומרים שזה היה מכרז למופת; גם אנשים שהשתתפו במכרז והפסידו. קראתי היום בעיתון שנוחי דנקנר, בעל המניות והמנהיג של קבוצת אי.די.בי, שהשתתפה במכרז והגיעה שנייה, אמר שזה היה מכרז למופת, והוא מצדיע לאוצר על המכרז הזה. גם העובדים אומרים את זה, גם המשתתפים אומרים את זה, גם הפרשנים אומרים את זה, גם הכלכלנים אומרים את זה. אני לא רואה סיבה להתנצל בפני מישהו על משהו. להיפך.

אני לא יודע לדבר במושגים כוללניים וגורפים על הפרטות. כי יש הפרטה יותר מוצלחת, יש פחות מוצלחת. זו היתה מוצלחת במיוחד, ולכן אני שמח שחבר הכנסת מרגי העלה את ההצעה כי זה נתן לי הזדמנות להציג את הדברים האלה, ואני מודה לך על כך. אני גם אומר לך, חבר הכנסת מרגי, שהיו לך ספקות לגיטימיים. זה בסדר, זה לגיטימי.

יעקב מרגי (ש"ס):

ההצעה לסדר-היום היתה טרום המכירה.

שר האוצר אהוד אולמרט:

אני מקווה שבעקבות ההסברים שנתתי, גם נחה דעתך ואנחנו כולנו יכולים לברך על המוגמר.

אני מוכן לכל הצעה שיציע חבר הכנסת מרגי.

יעקב מרגי (ש"ס):

אני מסתפק בזה.

היו"ר חמי דורון:

אתה מסתפק, הבנתי. תודה רבה. חבר הכנסת מרגי, אתה יודע שאין הצעה אחרת.


הצעת חוק מימון מפלגות (תיקון - הגבלת הוצאות בחירות וסמכות מבקר המדינה), התשס"ה-2005
[הצעת חוק פ/3660; נספחות.]
(הצעת חבר הכנסת מיכאל איתן)

היו"ר חמי דורון:

אנחנו חוזרים להצעת חוק מימון מפלגות (תיקון – הגבלת הוצאות בחירות וסמכות מבקר המדינה), התשס"ה-2005.

מיכאל איתן (הליכוד):

אדוני היושב-ראש, ראשית אני רוצה להתנצל על שלא הייתי במקום בשעה היעודה. יושב-ראש הקואליציה הזעיק אותי, וביקשתי את התחשבותך בעובדה שמדובר בהצעת חוק שנוגעת לבחירות. אני אסביר אותה בשניות.

מדובר כאן בהגבלת תקרת ההוצאה המותרת. לקראת הבחירות הקודמות יזמתי, ואופיר פינס הצטרף אלי כשותף להצעת החוק, והיא עברה כהוראת שעה בבחירות הקודמות, ובאמת קבענו תקרת הוצאות הרבה הרבה  יותר נמוכה מהמותר. אני חושב - - -

היו"ר חמי דורון:

אתה מתכוון ממה שהיה בפועל.

מיכאל איתן (הליכוד):

ממה שמותר בחוק הקבוע. אני חושב - - -

היו"ר חמי דורון:

ממה שהיה בפועל, אתה מתכוון.

מיכאל איתן (הליכוד):

ממה שמותר בחוק הקבוע.

אני חושב שיש מקום שגם עכשיו נשקול ונחסוך כסף והוצאות במערכת בחירות בזבזנית. עובדה שזה עבד בבחירות הקודמות. כאן יש אפשרות להגביל את ההוצאות יותר ממה שמותר בחוק הרגיל. הנה, אמרתי אופיר פינס, ומייד הוא הגיע.

היו"ר חמי דורון:

אדוני מניח שזה יעבור לפני הבחירות הקרובות בשלוש קריאות?

מיכאל איתן (הליכוד):

בהחלט. גם אז עשינו את זה. המפלגות אומרות: אנו לוקחות על עצמנו מגבלה מעבר למה שקיים בחוק, לא נוציא הרבה כסף. זה נראה לי רק חיובי.

נסים זאב (ש"ס):

בכמה להגביל?

היו"ר חמי דורון:

להגביל את תקרת ההוצאה הכוללת של מימון הבחירות.

שרת המשפטים ציפי לבני:

אדוני היושב-ראש, חברי הכנסת, חבר הכנסת איתן מציע להפוך לקבועה את הוראת השעה שהתקבלה לקראת הבחירות לכנסת השש-עשרה.

תיקון אחד מתייחס לסמכות מבקר המדינה לתת צו למניעת קבלת תרומה אסורה, כשהובאו בפניו ראיות ברורות ומשכנעות, והצו יינתן לאחר מתן אפשרות לגוף הרלוונטי להעלות את טענותיו בפני המבקר. הממשלה חושבת שההוראה הזאת בחקיקה היא חשובה מאין כמוה, ולכן היא תומכת בהצעת החוק של מיקי איתן.

אשר לחלק השני, הממשלה לא ראתה לנכון לנקוט עמדה, כי הוא עוסק בסוגיית - - -

היו"ר חמי דורון:

חבר הכנסת איתן, אולי תסביר לחבר הכנסת זאב את המשמעות מבחינה כספית.

מיכאל איתן (הליכוד):

מדובר כאן בהגבלת תקרת ההוצאות למפלגות הגדולות והבינוניות. זה לא חל על המפלגות הקטנות. על השיעורים עוד נדבר בדיוק, אבל בגדול, המגמה היא לקבוע תקרה לבינוניות ולגדולות.

היום לליכוד יש תקרת הוצאה, נדמה לי, של 60 יחידות מימון; זה, נדמה לי, 90 מיליון ש"ח. זה נראה דבר מוגזם מאוד, ואנו רוצים להגבילו ולהראות שאפשר לקיים את הבחירות בסכומים נמוכים יותר. זה יחול בהתאמה - פחות - על סיעות אחרות, אבל את זה נעשה בדיונים בוועדת החוקה.

היו"ר חמי דורון:

אנו מצביעים על הצעת חוק מימון מפלגות (תיקון – הגבלת הוצאות בחירות וסמכות מבקר המדינה), התשס"ה-2005.

נסים זאב (ש"ס):

את החלק השני הממשלה לא יישמה.

היו"ר חמי דורון:

לממשלה אין עמדה בחלק השני, חבר הכנסת נסים זאב. היא חושבת שזה עניינה של הכנסת ולא של הממשלה.

אנו מצביעים.


הצבעה מס' 18

בעד ההצעה להעביר את הצעת החוק לדיון מוקדם בוועדה – 9
נגד – 1
נמנעים – 2
ההצעה להעביר את הצעת חוק מימון מפלגות (תיקון – הגבלת הוצאות בחירות וסמכות מבקר המדינה), התשס"ה-2005, לדיון מוקדם בוועדת החוקה, חוק ומשפט נתקבלה.

היו"ר חמי דורון:

תשעה בעד, מתנגד אחד, שני נמנעים. אני קובע שהצעת החוק עברה בקריאה טרומית, והיא תידון להכנה לקריאה ראשונה בוועדת החוקה, חוק ומשפט. תודה.

אילן שלגי (שינוי):

אדוני היושב-ראש, אם אפשר להוסיף את קולי בעד, אני הייתי פה.

היו"ר חמי דורון:

זה יירשם בפרוטוקול, חבר הכנסת שלגי, שהצבעת בעד, אבל לא נשנה את תוצאות ההצבעה.


הצעה לסדר-היום
התוכניות לפיתוח הנגב והגליל

היו"ר חמי דורון:

הצעה לסדר-היום מס' 7607, של חבר הכנסת מוחמד ברכה, בנושא: התוכניות לפיתוח הנגב והגליל.

מוחמד ברכה (חד"ש-תע"ל):

אדוני היושב-ראש, כנסת נכבדה, השר שמעון פרס הממונה על ביצוע תוכנית – מה שקרוי פיתוח הנגב והגליל, גם בעיצומה של הסערה הפוליטית הנוכחית, גם כשהממשלה נושמת את נשימתה האחרונה, גם היום הוא מצא את הזמן ואת הכוח לקיים מסיבת עיתונאים משותפת עם ראש הממשלה כדי להכריז על התוכנית, אף שלא היתה שום דחיפות להכריז, כי על התוכנית הזאת הוכרז לפני שנה וחצי, אדוני. אם יש משמעות למסיבת העיתונאים ההזויה והמגוחכת הזאת, היא משמעות אחת, שמר פרס מתקשה להיפרד מממשלתו של שרון, אף שימיה ספורים, והוא יודע זאת, והוא רוצה להדגיש את המחויבות, אולי האידיאולוגית, לרעיון שמאחורי התוכנית הזאת.

לפני שנה וחצי, כאמור, יצאה הודעה מלשכת ראש הממשלה על תוכנית לפיתוח הגליל והנגב, שעלותה כ-16.8 מיליארדי ש"ח, שתמומש או תבוצע בתוך עשר שנים. הכוונה או המגמה של התוכנית הזאת, המגמה המרכזית, היא מגמה דמוגרפית, כלומר הכוונה היא שבמהלך עשר השנים האלה של התוכנית, יגיע מספר התושבים בנגב למיליון וחצי ומספר התושבים בגליל למיליון ו-100,000, והכוונה היא לא לסמוך על גלי עלייה או הגירה מחוץ-לארץ לכאן, אלא לעשות ביזור של האוכלוסייה כדי להדוף סכנות כביכול - הקיימות בתוך החשיבה והמנטליות ששולטת בממשלה ובשתי המפלגות הגדולות - הטמונות בעצם העובדה ש-40% מהתושבים בנגב הם ערבים וקצת יותר מ-50% מהתושבים בגליל הם ערבים. על-פי החשיבה הזאת, זו סכנה למדינה. בעצם ביסוד החשיבה, ביסוד התוכנית, החשיבה היא גזענית, והיא תוכנית לייהוד הגליל ולא תוכנית לפיתוח הגליל.

אנחנו חשבנו שהימים האלה חלפו. אחרי גלי ההפקעה של אדמות האזרחים הערבים גם בגליל וגם בנגב, חשבנו שהממשלה או הממסד הגיע לשובע, והוא לא שולח ידיים ועיניים כדי להצר את צעדי האוכלוסייה הערבית, האזרחים הערבים במדינת ישראל. גם כשאנו מדברים על כך שיותר מ-50% מהאזרחים בגליל הם ערבים, בעצם 10% מהקרקעות בגליל הן בידי היישובים הערביים ו-90% הן בידי מועצות אזוריות וערים יהודיות.

האדמות האלה לא באו עם גלי העלייה, לא מרוסיה ולא מאתיופיה, הן באו כתוצאה של הפקעה מואצת ואכזרית של האדמות שהיו ברשות האוכלוסייה הערבית, האזרחים הערבים במדינת ישראל.

די לומר שהיום האזרחים הערבים במדינת ישראל מהווים כ-20% מכלל האזרחים במדינת ישראל, אבל שטח השיפוט של היישובים הערביים אינו עולה על 2.5% משטח המדינה. זה חומר נפץ, אלה מספרים נפיצים, שגם עם כל הכוונות להשתלב במערכת הפוליטית, האינטגרציה בהווי הישראלי, במרכאות או בלי מרכאות, כשאתה נתקל במציאות שבה אין אפשרות לספק קורת-גג לילד שנולד, אז כל המלים היפות על השתלבות ואינטגרציה מתאדות.

מה הבעיה ומה הקושי של הממשלה לומר: היות שכיסי העוני העמוקים ביותר וכיסי האבטלה העמוקים ביותר קיימים בקרב האוכלוסייה הערבית, גם בגליל, גם בנגב וגם במשולש, הם הולכים לטפל בבעיה הזאת? הם הולכים להילחם בעוני, גם כבעיה חברתית מעמדית, אבל גם להילחם באופי הלאומי הגזעני של העוני ושל האבטלה. כשמדברים על מחסור בעתודות קרקע לבנייה פרטית וציבורית ביישובים הערביים, מה הקושי לטפל בסוגיה הזאת, להרחיב את שטחי השיפוט ולתת הקלות – כן, הקלות - במס הכנסה והקלות לפיתוח?

אגב, השטחים המיועדים לאזורי תעשייה, גם בגליל וגם בנגב, 99% מהם הם ברשות מועצות עירוניות ומקומיות יהודיות, ורק 1% נמצא ברשותם של היישובים הערביים.

אלה מספרים שזועקים לשמים, ואם היה מינימום של גישה דמוקרטית אזרחית בממשלה הזאת, בממסד הישראלי לדורותיו, היה צריך לטפל בזה. לא ייתכן שהאוכלוסייה הערבית תהיה מוקד או כתובת  להסתה בלתי פוסקת, להדרה בלתי פוסקת ולערעור בלתי פוסק על הלגיטימציה שלה, גם הלגיטימציה של הייצוג הפוליטי שלה, גם הלגיטימציה של יכולתה או זכותה להשפיע על הפוליטיקה. אז מה אתם רוצים מאתנו? שנשפיע על איזו פוליטיקה? לאן לפנות? איך נשיג את הזכויות שלנו אם לא באמצעות המערכת הפוליטית הלגיטימית, האזרחית?

אבל יש מעבר לזה. יש הצבת סימני שאלה על הקיום הפיזי של האזרחים הערבים. אנחנו מודיעים לכנסת ישראל ולממשלת ישראל, שאנחנו לא הולכים להתאדות מכאן, ולא נגיש, לא על מגש של כסף ולא על מגש של פלסטיק ולא על שום מגש, את ההנאה הזאת שפתאום ניעלם, נהיה שקופים. אנחנו חלק מהמארג האזרחי של המדינה, אנחנו חלק מההיסטוריה של המקום הזה, מהתרבות של המקום הזה, כך אנחנו נישאר.

אם יש מי שמהמר על חולשת הקשר של אותם מתנחלים חדשים, שאמורים להביא אותם לצפון ולדרום, על חולשת הקשר שלהם עם המקום, בגלל זה הם חושבים שאפשר להעביר ולעשות "ניוד אוכלוסייה", אז אנחנו, האזרחים הערבים, מהמרים על עוצמת הקשר שלנו למקום - למקום בשני מובניו, גם במובן הגיאוגרפי הפיזי וגם במובן ההיסטורי התרבותי. אנחנו לא עוברים, זאת לא תחנת מעבר בשביל האזרחים הערבים.

תארו לעצמכם שהיה מי שהיה אומר, שהוא לא מכיר ולא רוצה להיות חלק מהמנגנון הדמוקרטי של מדינת ישראל. הייתם אומרים: קיצונים, מערערים על אושיות המדינה. כשאנחנו באים לכאן לבקש יחס אזרחי שוויוני לאזרחים הערבים, אנחנו נתקלים בתוכניות כאלה.

הצרה הצרורה, שהאיש שמחזיק בפרס נובל לשלום, שמעון פרס, שעד לפני כמה ימים היה יושב-ראש מפלגת העבודה, דווקא מכל התיקים שהוא לא קיבל כשנכנס לממשלה: לא ביטחון, לא אוצר, לא חוץ, לא שום דבר, הוא בחר בתיק האדיר הזה, של טיפול בתוכנית לפיתוח הנגב והגליל. איזה פיתוח ואיזה נעליים? פה מדובר על פסק-דין מוות לאזרחים הערבים. מי שרוצה לפתח את הגליל, שיתחיל עם מי שחי בגליל ולא עם תושבים פוטנציאליים, שיבואו או לא יבואו. מי שרוצה לפתח את הנגב, צריך לפתח את הנגב עם מי שיש, ולא באמצעות יריות והדבקת צווי הריסה על בתים, כפי שקרה אתמול בביר-אל-משאש בנגב.

הגיע הזמן שהממשלה הזאת תאזרח את יחסה לציבור הערבי, והמבחן קרוב. יבואו כל מיני מליצי יושר למפלגות של הממסד ליישובים הערביים עכשיו, לקראת הבחירות. אני אומר לכם ואני אומר להם, מי שבא ורוצה להחביא את הזנב הזה מתחת לגלימה ארוכה, הזנב הזה של ייהוד, הוא יגורש בבושת פנים מכל היישובים הערביים. תודה רבה.

היו"ר חמי דורון:

תודה רבה לחבר הכנסת ברכה.


הצעה לסדר-היום
התוכנית לפיתוח הגליל - הדרך לייהוד הגליל ולשינוי המאזן הדמוגרפי


היו"ר חמי דורון:

חבר הכנסת ואסל טאהא, הצעה רגילה לסדר-היום, התוכנית לפיתוח הגליל – הדרך לייהוד הגליל ולשינוי המאזן הדמוגרפי, שמספרה 7693. לאחר מכן יש לנו הצעות אחרות, של חבר הכנסת עבד-אלמאלכ דהאמשה, חבר הכנסת נסים זאב, חבר הכנסת אילן שלגי וחבר הכנסת עסאם מח'ול. מי שלא יהיה, פשוט לא אתן לו לדבר לאחר מכן. בבקשה, חבר הכנסת ואסל טאהא.

ואסל טאהא (בל"ד):

אדוני היושב-ראש, חברי הכנסת, שרון, אולמרט ופרס הכריזו היום על השקעה של 17 מיליארד שקלים בעשר השנים הקרובות בפיתוח הנגב ובהגדלת האוכלוסייה מ-535,000 נפש כיום ל-900,000 ב-2015. זאת אומרת, המגמה היא להבטיח רוב יהודי באזורי הנגב והגליל, ובמובנים אחרים - ייהוד הגליל והנגב. מיליארד שקלים הם ישקיעו השנה, בעיקר בתשתיות, בחינוך ובתעסוקה, בלי להזכיר שום יישוב ערבי.

זה נודע בתוכנית הראשונית שהכריזו עליה, וניסו לתקן, לעשות תיקון קוסמטי, והכניסו ארבעה יישובים ערביים, לכאורה ערביים. זאת אומרת, הנה מכניסים כמה יישובים. אם אנחנו בודקים, ואני בדקתי, היישובים האלה שייכים גם למרום-הגליל - - -

מוחמד ברכה (חד"ש-תע"ל):

מועצות אזוריות.

ואסל טאהא (בל"ד):

- - - מועצה אזורית גלבוע. אלה היישובים - סנדלה, מוקיבלה, סולם ועין-אל-אסד, שהם באמת שייכים למועצות אזוריות והם חלק ממועצה אזורית שברובה יהודית. המועצות האלה, גם בתוך תוכן, כשהן מתפקדות - ביקרנו, סיירנו וראינו שהן מפלות גם בתוך המועצה האזורית בהגשת השירותים השונים ליישובים האלה.

אדוני היושב-ראש, פרטי התוכנית שגובשה בשנה האחרונה בידי חברה אמריקנית - "מקנזי" - יובאו ביום ראשון הבא לאישור הממשלה. לוח הזמנים לתוכנית מדויק, והוא כולל בדיוק רב את התקציבים הדרושים והתפקידים שמשרדי הממשלה אמורים למלא.

התוכנית כוללת פיתוח תשתיות, השקעות בחינוך ובתעסוקה, העברת בסיסי צה"ל לנגב - רק שכחו להזכיר ששם יש יישובים ערביים רבים, יש אוכלוסייה ערבית שהם הזניחו בתוכנית, הם הוציאו מהתוכניות, וודאי וודאי שלא הזכירו ולא שיתפו את המנהיגות באזורים האלה - לא ראשי רשויות ולא מנהיגות ערבית - על מנת לשתף פעולה בעניין פיתוח הגליל, אם המטרה היא באמת פיתוח הגליל.

אדוני היושב-ראש, הייתי עד להקמתה של הרשות לפיתוח הגליל. בשנות ה-90, אחרי שרבין ז"ל עלה לשלטון, הקימו רשות לפיתוח הגליל, ואני הוזמנתי כראש רשות, כחבר. רק שתי ישיבות התקיימו - הזמינו אותנו, העלינו את הבעיות שלנו, ומאז הכול הוקפא, הכול היה משותק. הרשות הזאת היתה רק מין רשות שהעסיקה אנשים, מקורבים, שחיפשו להם ג'ובים. זה מה שקרה.

הרשות לפיתוח הגליל לא עשתה כלום, מאומה לא עשתה - לא פיתחה, אפילו סקר צרכים שאני  ביקשתי לערוך ולבדוק, הם לא טרחו לעשות, בטענה שאין תקציבים.

ופתאום, אחרי כמה שנים, אנחנו רואים שיש תקציבים, יש מיליארדים, שהמשנה לראש הממשלה שמעון פרס עומד בראש הצוות הזה, עומד בראש התוכנית הזאת, הוא מטפח אותה וזה ה"בייבי" שלו.

ואנחנו זוכרים עוד, שנים אחורה, מ-1979, אחרי גל ההפקעות של אדמות ערביות, שהיתה גם תוכנית אחרת לייהוד הגליל, ונדמה לי שעשו מאמצים אדירים, ואחרי שהפקיעו - בנו יישובים. אדוני היושב-ראש, אם  תבדוק, והשר עצמו יבדוק, בחלק מהיישובים שבנו אחרי התקופה הזאת - הבתים עד עכשיו ריקים. יש בתים, אבל הם ריקים, ורוצים לבנות עוד עשרות אלפי דירות על מנת למשוך יהודים מהמרכז, תוך הזנחת התושבים המקומיים שסובלים ממצוקת דיור. ואיך סובלים ממצוקת דיור? לא נותנים להם להתפתח בצורה נאותה, שבאמת יכולה לפתור להם בעיות, וזה כרוך גם בכמה חסמים שמעמידים בפני ראשי הרשויות, בפני המועצות, בפני האוכלוסייה הערבית.

לדוגמה: ועדות תכנון ובנייה. כשראש רשות מגיש תוכנית מיתאר על מנת להראות שיש צורך, זה מחייב אותו להגיש בקשה להרחבת תוכנית מיתאר - זה לוקח שנים.
היו"ר חמי דורון:

כן, אבל זה לא חדש, חבר הכנסת טאהא.

ואסל טאהא (בל"ד):

זה לא חדש, אבל רציתי להגיד לך. בגל העלייה הרוסית משנות ה-90, בעשור האחרון, הקימו את הול"לים על מנת להסיר את החסמים הקיימים בוועדות האלה ועל מנת לזרז את הבנייה ולקלוט את העלייה. אז למה לא מטפחים תוכנית דומה ליישובים הערביים - שיתאימו ול"לים דומים על מנת להסיר את החסמים ועל מנת לעזור לראשי הרשויות, לעזור למנהיגות הערבית לפתור את הבעיות? יש לנו בעיות מכאן ועד הודעה חדשה.

תוכניות אב - זה לוקח שנים. וכשמאשרים או עומדים לאשר תוכנית מיתאר או הרחבת תחום שיפוט - הרי פיתוח מחייב קרקע, ובלי קרקע אתה לא יכול לפתח שום כפר ושום יישוב - וכשאתה חוסם את הדרך להרחבת תוכנית מיתאר, להרחבת תחום שיפוט, אתה מונע מהרשות - מכל רשות, מכל יישוב ערבי - להתפתח.

לכן, יש צורך להוריד את החסמים האלה ולערוך תוכנית - אם לא בתוך התוכנית הזאת - שתואמת את הפיתוח האמיתי לאוכלוסייה הערבית, שסובלת בכל תחומי החיים שלה. המצב הסוציו-אקונומי מאוד קשה, האבטלה רווחת שם, הבעיות הולכות ומתרחבות, והפער בין האוכלוסייה היהודית לאוכלוסייה הערבית הולך ומתרחב.

זה לא לטובת האוכלוסייה הערבית, זה גם לא לטובת המדינה. במדינה מתוקנת לא קורה דבר כזה. מדינה מתוקנת דואגת לכל אזרחיה, דואגת לכולם, מפתחת את כולם, ולא הולכת במסלול אחד של פיתוח לאוכלוסייה מסוימת - לשבט היהודי, בוא נגיד. הפיתוח הוא רק לשבט היהודי, כמו שהדמוקרטיה היא לשבט היהודי. השבט הערבי - אסור לו להיות מאורגן, אסור לו להתפתח, אסור לו להרחיב את תחומי השיפוט שלו; אסור לו להתפתח.

אדוני היושב-ראש, כפי שאתה יודע, כמעט רוב, יותר מ-50% מהאוכלוסייה של הגליל הם ערבים, ולא ייתכן שהגליל יתפתח בלי 50% אלה. אותו דבר לגבי לוד, לגבי עכו, לגבי חיפה, לגבי הערים המשותפות. אי-אפשר שלוד תתפתח בלי שהרבעים הערביים יקבלו את הפיתוח המתאים וההולם, ולוד תישאר עם תדמית שלילית כפי שהיא היום. יש שכונות של שחורים, ויש שכונות של לבנים; בגליל יהיו יישובים של שחורים, ויישובים של לבנים; בנגב יהיו כפרים של לבנים, וכפרים של שחורים. לתדמיתה של מדינה מתוקנת זה יהיה כתם שחור לדורי-דורות.

אדוני היושב-ראש, חברי הכנסת, אם אנחנו מדברים על האפליה - ודאי שאני לא רוצה לחזור אל ועדת-אור, שדיברה על אפליה מתמשכת, כל הזמן, שהיתה גורם בסיסי להפגנות הסוערות שקרו שם, כשבאותן הפגנות נורו 13 צעירים ערבים מבנינו. שם, בוועדת-אור, ציינו את הסיבות, וכשדיברו על פיתוח הגליל חשבתי שיביאו בחשבון את הוועדה הזאת, את החלטותיה, את המלצותיה. אבל, לצערי הרב, הם הזניחו לא רק את האזרחים הערבים, הם גם צפצפו על ועדת-אור ועל המלצותיה.

אדוני היושב-ראש, כשהממשלה מחלקת לאזורי עדיפות א' וב' - תבדקו, שהמשנה לראש הממשלה יבדוק, כמה כפרים ערביים נכללו באזורי עדיפות א'. אתה לא תמצא אחד או שניים, מפני שהם בקו עימות, וכשרוצים לחלק את התקציבים לכפרים האלה - מעמידים עוד חסמים. בנייה רוויה - לפי המורכבות של החברה הערבית, זה לא מקובל עלינו, אז אומרים: זה לא מתאים לכם, אז אתם לא מקבלים, ולא יקבלו.
היו"ר חמי דורון:

חבר הכנסת טאהא, אני מוכרח להפסיק אותך כאן - א. אנחנו סיימנו את הזמן, מעבר לכך. למה אתה אומר שבנייה רוויה איננה מקובלת? הרי בכל העולם, וגם בכל  העולם הערבי, יש בנייה רוויה - - -
ואסל טאהא (בל"ד):

א. יש מצב סוציו-אקונומי קשה, ויש מורכבות חברתית - שזה לא תואם. יש אפשרות שהממשלה תקים ועדה ותבדוק מה מתאים לאוכלוסייה הזאת, ואני חושב - אני בטוח - שזה מתחיל להתגלגל לאט-לאט.

חוץ משכונה אחת, לא נבנה כלום בסקטור הערבי. יישוב ערבי אחד לא נבנה ב-50 השנים שעברו.
היו"ר חמי דורון:

אנחנו העברנו הצעת חוק - נדמה לי של חבר הכנסת זחאלקה - בכנסת הזאת, להקמת עיר ערבית חדשה.
ואסל טאהא (בל"ד):

אז מעבירים, לפעמים. בפני החוק הכול שווים. בפני החוק הכול שווים, אבל אנחנו מודדים את העניין בתוצאות. תוצאות - אין. לא מתכננים, לא מתקצבים - - -
מוחמד ברכה (חד"ש-תע"ל):

בפני החוק לא הכול שווים; כשקובעים אזורי פיתוח - -

היו"ר חמי דורון:

חבר הכנסת ברכה.
ואסל טאהא (בל"ד):

כן, כן. באזורי פיתוח אנחנו בכלל לא שווים.
מוחמד ברכה (חד"ש-תע"ל):

- -  כשמחוקקים חוק אזרחות - מה שווים?
ואסל טאהא (בל"ד):

נכון. אתה צודק לחלוטין.
היו"ר חמי דורון:

חבר הכנסת ברכה, אבל למה אתה צועק?
ואסל טאהא (בל"ד):

לא, לא. הוא צודק.
היו"ר חמי דורון:

לא חבל על לחץ הדם שלך?
ואסל טאהא (בל"ד):

בחלק מהחוקים - חבר הכנסת ברכה - - -
מוחמד ברכה (חד"ש-תע"ל):

- - - בהרמוניה, כמו שאתה בקונצרט - - -
ואסל טאהא (בל"ד):

- - - כבוד האדם וחירותו, שוויון בצורה כללית - אפשר לומר שהשוויון, לכאורה אפשר לקרוא אותו ואפשר לקבל אותו, אבל כשמבצעים, כשמודדים את זה בתוצאות, יש אפליה ברורה, גם בביצוע. גם בביצוע.

אדוני היושב-ראש, אי-אפשר לפתח את הגליל ולפתח את הנגב תחת הכותרת "החשש הדמוגרפי". יש אפשרות אחת: להתייחס לכל האזרחים כאל שווים בפיתוח, בתקציבים. יש צורך לשנות את הקונספציה, יש צורך לשנות את הגישה כלפי האזרחים הערבים. תודה.

היו"ר חמי דורון:

תודה. מאחר שאין לנו תשובת ממשלה, נשמע הצעות אחרות. חבר הכנסת עבד-אלמאלכ דהאמשה, בבקשה. חבר הכנסת נסים זאב, אני מציע שתיכנס, כי אתה מייד אחרי חבר הכנסת דהאמשה.

עבד-אלמאלכ דהאמשה (רע"ם):

כבוד היושב-ראש, חברי חברי הכנסת, כאשר הממשלה אומרת פיתוח הנגב והגליל, כולנו יודעים שהיא מתכוונת לעקירת התושבים הערבים ולהחרמת הקרקעות והפקעתן. אם הממשלה הזאת מקדישה מיליארדים עכשיו - אני מקווה שהיא לא תמצא אותם, ודאי לא למטרה הזאת. אין לה מיליארדים, יש לה רק הכישלון החרוץ, גם החברתי וגם המדיני, ולכן ראוי שתלך הביתה ללא שוב. אבל, אם יהיו לה מיליארדים והיא תקדיש אותם רק כדי לעקור יותר תושבים ולהפקיע יותר אדמות, אני חושב שהמדיניות הזאת, אף שהיא כל כך קשה, מכאיבה וגורמת לתושבים שחיו עשרות ומאות שנים עם צאן מרעיתם באדמות הנגב הרבות וגם בגליל - היא לא תועיל. התושבים האלה הם חלק מהקרקע, חלק מההווי, הם בעלי זכויות, הם חיו שם כל השנים.

מדינה שמכבדת את עצמה, ממשלה שראויה לשמה חייבת לפתור את בעייתם, ובמקום לנהל נגדם מלחמה, לתת להם את התשתיות ואת האפשרות לחיות כמו כל האדם. והם הם פיתוח הנגב והגליל, לא עקירתם. תודה רבה.

היו"ר חמי דורון:

חבר הכנסת דהאמשה, לא הבנתי מה הצעת. לאן להעביר את ההצעה?

עבד-אלמאלכ דהאמשה (רע"ם):

אני מציע להעביר את הנושא לוועדה.

היו"ר חמי דורון:

חבר הכנסת נסים זאב, בבקשה.

נסים זאב (ש"ס):

אדוני היושב בראש, מה שעושים פה חברי הכנסת הערבים זה כאילו הכרזת מלחמה. באים לגזול את הקרקעות של הערבים בנגב ובגליל. אתם עצמכם אמרתם ש-90% מהקרקעות הן קרקעות מדינה.

עבד-אלמאלכ דהאמשה (רע"ם):

התושבים הם לא המדינה?

נסים זאב (ש"ס):

התושבים הם תושבי המדינה, הם לא המדינה.

עבד-אלמאלכ דהאמשה (רע"ם):

אתה הולך למרוקו?

היו"ר חמי דורון:

חבר הכנסת דהאמשה.

נסים זאב (ש"ס):

מדינת ישראל לא יכולה ליישב יהודים בגליל? מה, אתם בעלי-בתים על מדינת ישראל? אתם בעלי-בתים על מדינת ישראל? מי אתם?

עבד-אלמאלכ דהאמשה (רע"ם):

- - -

נסים זאב (ש"ס):

אתם, אל תכתיבו לממשלה איפה יהודים יחיו, איפה יהודים יתיישבו. הגיע הזמן שלא תהיו בעלי-בתים לפחות על היהודים במדינת ישראל. תהיו בעלי-בתים על הערבים במדינת ישראל. אל תהיו בעלי-בתים עלינו. אתם לא תכתיבו לנו איפה לגור ואיפה לחיות. תפסיקו עם ההסתה הזאת.

היו"ר חמי דורון:

תודה רבה. חבר הכנסת דהאמשה, אני מבקש.

עבד-אלמאלכ דהאמשה (רע"ם):

גוזלים קרקעות במרוקו?

היו"ר חמי דורון:

חבר הכנסת דהאמשה, אמרת את מה שרצית לומר. אני מבקש.

עבד-אלמאלכ דהאמשה (רע"ם):

יש גבול.

היו"ר חמי דורון:

יש גבול. חבר הכנסת דהאמשה - - -

עבד-אלמאלכ דהאמשה (רע"ם):

יש גבול, אדוני.

היו"ר חמי דורון:

חבר הכנסת אילן שלגי, בבקשה. אחריו - חבר הכנסת מח'ול.

אילן שלגי (שינוי):

אדוני היושב-ראש, באופן יוצא - - -

זבולון אורלב (מפד"ל):

- - -

מוחמד ברכה (חד"ש-תע"ל):

היושב-ראש פועל לפי התקנון בדיוק. לא היתה תשובה של שר - - -

זבולון אורלב (מפד"ל):

- - -

היו"ר חמי דורון:

נכון. חבר הכנסת אורלב, יש שתי הצעות לסדר-היום.

ג'מאל זחאלקה (בל"ד):

אדוני היושב-ראש, אפשר להציע להסיר את הממשלה מסדר-היום? אני יודע שזו הצעה ראויה.

היו"ר חמי דורון:

חבר הכנסת זחאלקה, כבר הסירו את הממשלה מסדר-היום.

זבולון אורלב (מפד"ל):

לא ידעתי שיש שתי הצעות.

היו"ר חמי דורון:

אני מודה לחבר הכנסת ברכה שהיטיב להסביר את העניין.

אילן שלגי (שינוי):

אדוני היושב-ראש, חברי חברי הכנסת, הפעם, באופן יוצא דופן, אני חייב להסכים לא עם כל - עם עיקר דבריו של חבר הכנסת נסים זאב. חברי הכנסת ברכה, טאהא ודהאמשה שוכחים שבמדינת ישראל יש - - -

עבד-אלמאלכ דהאמשה (רע"ם):

- - -

אילן שלגי (שינוי):

הקשבתי לך, חבר הכנסת דהאמשה.

היו"ר חמי דורון:

חבר הכנסת דהאמשה, אף אחד לא הפריע לך לדבר. ריבונו של עולם, אתה סגן יושב-ראש הכנסת.

מוחמד ברכה (חד"ש-תע"ל):

מה אתה כועס עליו? זו גזענות ליברלית.

אילן שלגי (שינוי):

חבר הכנסת דהאמשה, הלוואי שהיו נותנים לחבר כנסת יהודי לדבר בפרלמנט המצרי, הסורי, הירדני, הפקיסטני, הלובי, התוניסאי, האלג'ירי. מה אתה עוד רוצה? ב-22 מדינות היה מעז חבר כנסת לקום ולדבר כפי שאתה מדבר פה?

עבד-אלמאלכ דהאמשה (רע"ם):

אני בזכות פה.

אילן שלגי (שינוי):

תתביישו לכם. אחרי שאני שומע את המקהלה הזאת, אני מקווה שאני אוכל לומר את עיקר דברי.

ג'מאל זחאלקה (בל"ד):

אתה יודע מי היה שר האוצר - - - במשך 30 שנה? אתה יודע כמה חברים יהודים יש בפרלמנט העירקי?

היו"ר חמי דורון:

חבר הכנסת זחאלקה, אני לא חושב שזה מקובל - - -

ג'מאל זחאלקה (בל"ד):

- - -

היו"ר חמי דורון:

חבר הכנסת זחאלקה, אני לא חושב שמקובל להוציא מישהו בהצעה לסדר-היום. אני מעל שנה מנהל את הישיבות ומעולם לא הזדקקתי לפטיש, וזו הפעם הראשונה שאני מזדקק לפטיש, חבר הכנסת נסים זאב. אני לא רוצה לשמוע יותר.

נסים זאב (ש"ס):

- - -

היו"ר חמי דורון:

אני לא רוצה לשמוע יותר.

אילן שלגי (שינוי):

אדוני היושב-ראש, אני מבקש שתגן על זכותי לדבר, משום שאחרי המשפט הראשון הפסיקו אותי.

היו"ר חמי דורון:

חבר הכנסת שלגי, היתה לך דקה לדבר.

אילן שלגי (שינוי):

אחרי עשר שניות הפסיקו אותי.

היו"ר חמי דורון:

חבר הכנסת שלגי, אני נותן לך עוד 20 שניות לדבר.

עסאם מח'ול (חד"ש-תע"ל):

- - -

היו"ר חמי דורון:

חבר הכנסת מח'ול, אני מבקש, הרי אתם לא רוצים שכל אחד יפריע ותהיה פה אנדרלמוסיה. תכבדו את זכותו להגיד כל מה שהוא רוצה. אני באמת לא אהבתי את כל מה שחברי כנסת אחרים אומרים כאן היום, אבל - - -

מוחמד ברכה (חד"ש-תע"ל):

אתה היושב-ראש.

היו"ר חמי דורון:

חבר הכנסת ברכה, אני הרי ישבתי שם עד 13:00.

מוחמד ברכה (חד"ש-תע"ל):

זה חשוב מה שהוא אומר, זה טוב לבחירות.

היו"ר חמי דורון:

חבר הכנסת ברכה, עד השעה 13:00 ישבתי שם. יש דברים שאני יכול להסכים עמם, יש דברים שאני לא יכול להסכים עמם, עדיין אני מכבד את זכותו של כל אחד לומר את מה שהוא רוצה. תנו לחבר הכנסת שלגי לומר את מה שהוא רוצה.

מוחמד ברכה (חד"ש-תע"ל):

זה טוב לבחירות. חשבתי כל הזמן שאתה הסמן הימני של שינוי.

היו"ר חמי דורון:

חבר הכנסת ברכה, בוא אני אסביר לך משהו. אני אכן חבר הכנסת שהוא בחלק הימני של שינוי, אבל ימני או שמאלי בשינוי, בכלל בבית הזה, לא בא לידי ביטוי בדברים של ההתיישבות. זה בא לידי ביטוי בדברים אחרים.

מוחמד ברכה (חד"ש-תע"ל):

אתה חושב כמוהו.

היו"ר חמי דורון:

אולי אני דווקא חושב כמוך ואז זה שומט את השטיח מתחת טענותיך?

מוחמד ברכה (חד"ש-תע"ל):

יש קונסנזוס, זה בסדר גמור מה שאתה אומר.

היו"ר חמי דורון:

אני יכול לומר לך שהיו הרבה דברים שאמרו כאן גם אתה וגם חבר הכנסת ואסל טאהא שהסכמתי אתם. אבל אתה יודע שכמי שמנהל את הדיון אני לא יכול להביע את דעתי. יש דברים שהסכמתי אתם ויש דברים שלא הסכמתי אתם, אבל רשות הדיבור לחבר הכנסת שלגי, ואני מבקש שחבר הכנסת שלגי ישלים את דבריו. אחריו - חבר הכנסת מח'ול, ונצביע אם ההצעה תוסר או תועבר לוועדה. חבר הכנסת שלגי, בבקשה. לרשותך 20 שניות.

אילן שלגי (שינוי):

אני רוצה לומר לחברי הערבים, שאני גאה בכך שיש לכם שוויון זכויות פה במדינה וראוי גם שתהיה אפליה מתקנת. אני גם גאה לדבר על ייהוד הגליל. כן, זו תוכנית שקיימת עוד מלפני ששת הימים, משום שראוי - ודרך אגב, אנחנו שבועיים לפני ה-29 בנובמבר - - -

עסאם מח'ול (חד"ש-תע"ל):

תוציא, תוציא.

אילן שלגי (שינוי):

אני לא רוצה שבעוד דור יתחילו לדבר פה על גבולות החלוקה. כאן תהיה מדינה יהודית ודמוקרטית. אתם תהיו מיעוט מכובד עם זכויות שוות, אבל במדינה יהודית ודמוקרטית.

עזמי בשארה (בל"ד):

אנחנו רוצים להיות מיעוט נכבד, לא מכובד.

אילן שלגי (שינוי):

אנחנו נחזק את הנגב ואת הגליל. לא צריך לפגוע במיעוטים בנגב או בגליל או בכל מקום. אנחנו נצטמצם כמעט לגבולות 1967, נישאר בגושים הגדולים, נישאר בשכונות היהודיות של ירושלים, נצא משאר המקומות, אבל נחזק את ייהוד הגליל ואת ייהוד הנגב. תודה רבה.

היו"ר חמי דורון:

חבר הכנסת שלגי, מה אתה מציע - הסרה או ועדה?

אילן שלגי (שינוי):

להסיר מסדר-היום.

עזמי בשארה (בל"ד):

- - -

היו"ר חמי דורון:

חבר הכנסת מח'ול, בבקשה. חבר הכנסת עזמי בשארה, אתה מפריע עכשיו לחבר הכנסת מח'ול, הוא מכוחותיך.

עסאם מח'ול (חד"ש-תע"ל):

אדוני היושב-ראש, חבר הכנסת שלגי, רציתי להגיד שחבר הכנסת נסים זאב לא מבין מה קורה ובמה מדובר, אבל כששמעתי את חבר הכנסת שלגי חשבתי שנסים זאב מבין את הכול.

נסים זאב (ש"ס):

- - -

עסאם מח'ול (חד"ש-תע"ל):

אני תיכף אגיד לך מה. אני מבקש שלא יקטעו אותי, אדוני, שייתנו לי לדבר.

מדובר כאן בתוכנית גזענית, גזענית לא מכיוון שיהודי יכול או לא יכול לגור בגליל או בנגב – הוא גר בגליל או בנגב – היא גזענית כיוון שהמשמעות שלה היום, כשמדובר על 17 מיליארד שקלים שמוקצים לייהוד הגליל, לא כדי לטפל בבעיות של הגליל, לא בשיתוף 50% מתושבי הגליל היום או יותר מ-50%, שהם האוכלוסייה הערבית. הם לא שותפים בתכנון, לא כ"מתוכננים" ולא כמתכננים. מעבר לזה, 17 מיליארד השקלים מיועדים לפיתוח הנגב תוך כדי הריסת כ-17,000 בתים.

אילן שלגי (שינוי):

רק את הלא-חוקיים.

עסאם מח'ול (חד"ש-תע"ל):

אתה לא חוקי. מה שאמרת כאן לא חוקי וגזעני. הבעיה היא לא בחיים משותפים של יהודים וערבים בנגב ובגליל; הבעיה היא שמישהו רואה שהערבים בגליל ובנגב הם בעיה וצריך לטפל בה. תבינו את זה. מי שמיתמם וחושב כאילו הוא הופך להיות הקורבן, הוא מטעה.

היו"ר חמי דורון:

חבר הכנסת מח'ול, מה אתה מציע? ועדה או הסרה?

עסאם מח'ול (חד"ש-תע"ל):

אני מציע לזרוק את התוכנית הזאת לפח האשפה, וללכת ולפתח את הגליל לטובת כל אזרחיו, היהודים והערבים, ולדון בזה במליאה.

היו"ר חמי דורון:

חבר הכנסת מח'ול, מה אתה מציע?

עסאם מח'ול (חד"ש-תע"ל):

אני מציע לדון בזה בוועדה.

היו"ר חמי דורון:

חבר הכנסת ברכה, האם אתה מסכים לוועדה?

מוחמד ברכה (חד"ש-תע"ל):

ועדה.

היו"ר חמי דורון:

חבר הכנסת ואסל טאהא.

ואסל טאהא (בל"ד):

ועדת הכספים.

היו"ר חמי דורון:

אנחנו נצביע. בעד זה ועדה, נגד זה הסרה. אנחנו מצביעים.

הצבעה מס' 19

בעד ההצעה להעביר את הנושאים לוועדה – 7
בעד ההצעה שלא לכלול את הנושאים בסדר-היום – 3
נמנעים –  אין
ההצעה להעביר את הנושאים לוועדת הכספים נתקבלה.

היו"ר חמי דורון:

בעד - 7, נגד – 3. אני קובע ששתי ההצעות - - -

קריאות:

- - -

היו"ר חמי דורון:

חבר הכנסת דהאמשה, אני - -

עבד-אלמאלכ דהאמשה (רע"ם):

הוא אומר שהציבור שלנו לא חושב כך.

היו"ר חמי דורון:

- - מתפלא עליך, אני באמת מתפלא עליך, כי אתה סגן יושב-ראש, ואתה מכריח אותי - - -

עבד-אלמאלכ דהאמשה (רע"ם):

גם לקנטרנות יש גבול. מילא לנסים זאב התרגלנו, אבל עכשיו הוא.

היו"ר חמי דורון:

רבותי חברי הכנסת, אני מקווה שההתרגשות חלפה. שתי ההצעות יובאו לדיון בוועדת הכספים על-פי ההצבעה.

נסים זאב (ש"ס):

אדוני היושב-ראש, ועדת החוץ והביטחון, אני מבקש, זה נושא ביטחוני.

היו"ר חמי דורון:

אתה כבר איחרת. איחרת, חבר הכנסת נסים זאב. אני מצטער.

נסים זאב (ש"ס):

בעיה דמוגרפית נדונה בוועדת החוץ והביטחון.

הצעות לסדר-היום
המשבר הנמשך ברשויות המקומיות והחלטת שר הפנים לחייב ראשי רשויות שחרגו מהתקציב בחיוב אישי
["דברי הכנסת", חוב' ב', עמ' 26248.]

היו"ר חמי דורון:

הנושא הבא – הצעות לסדר-היום שמספריהן 7548, 7596 ו-7600. אדוני השר, תעלה, מאחר שהטענות כבר נטענו בשבוע שעבר.

מוחמד ברכה (חד"ש-תע"ל):

אני מבקש הצעה אחרת.

זבולון אורלב (מפד"ל):

אם המציעים לא נמצאים?

שר הפנים אופיר פינס-פז:

זה לא משנה, אין שום קשר.

זבולון אורלב (מפד"ל):

שר הפנים, היום היתה הצבעה על הצעה שהמציע שלה לא היה.

שר הפנים אופיר פינס-פז:

המציע לא היה כמציע, עכשיו אני משיב.

היו"ר חמי דורון:

חבר הכנסת אורלב. חבר הכנסת אורלב - - -

זבולון אורלב (מפד"ל):

לפי גרסתך מהבוקר אתה לא יכול להצביע.

שר הפנים אופיר פינס-פז:

היושב-ראש לא קיבל את גרסתי.

היו"ר חמי דורון:

חבר הכנסת אורלב, השר יכול לענות. אפשר לא להצביע על ההצעה כשהמציע לא נמצא, אבל השר יכול לענות.

זבולון אורלב (מפד"ל):

השאלה הזאת עלתה היום, והיושב-ראש פסק שגם אם המציע איננו אפשר להצביע.

היו"ר חמי דורון:

היום היה מדובר על הצעת חוק, שהיתה בה תשובה והצבעה. המציע היה עסוק במקום אחר, הוא ידע מראש, וזה היה נתון לשיקול דעתו של היושב-ראש. זה נתון לשיקול דעתי, ואני אחליט אם תהיה הצבעה או לא.

נסים זאב (ש"ס):

אפשר הצעה אחרת אחרי השר?

היו"ר חמי דורון:

אפשר הצעה אחרת.

שר הפנים אופיר פינס-פז:

אדוני חבר הכנסת.

אדוני היושב-ראש, חברי חברי הכנסת, נתבקשתי להשיב על הצעות לסדר-היום בנושא השלטון המקומי - נגד מסע הציד על ראשי הרשויות בישראל, כיוון שהחלטתי להטיל חיוב אישי על שני ראשי רשויות לשעבר ושני גזברים של רשויות מקומיות.

אני רוצה לומר בצורה הכי ברורה: החקיקה שמקנה סמכות לשר הפנים להטיל חיוב אישי על נושא תפקיד בשלטון המקומי, על רקע חריגה מנהלים ובזבוז כספי רשות מקומית, היא חקיקה מרחיקה לכת, אין ספק. היא חקיקה לא פשוטה, ואני גם אומר לכם מראש שצריך להשתמש בה לא כדבר שבשגרה וביום-יום, אלא באמת במקרים שכלו כל הקצים ובאמת נעשו דברים ביודעין בניגוד לחוק ובניגוד להוראות.

אני 11 חודשים שר הפנים, בסך הכול קיבלתי שתי החלטות - - -

זבולון אורלב (מפד"ל):

- - -

שר הפנים אופיר פינס-פז:

ביודעין, זאת אומרת, שנאמר לו בכתב ובעל-פה כמה וכמה פעמים שאסור באיסור מוחלט וחמור, והוא אומר: דווקא, אפילו שאסור לי, אעשה. ועושים כל הזמן. אני אביא דוגמה מהיום, השבוע. עיריית באר-שבע החליטה למנות סגן רביעי בשכר. שאלו את המשרד, אמרנו שזה בלתי אפשרי בגלל החוק; יש חוק שאומר שאפשר למנות רק בתנאי שיש יותר מ-x תושבים. הם קיבלו תשובה שלילית מהמשרד, הגיעו לפרשנות משפטית אחרת דרך היועץ המשפטי של עיריית באר-שבע, שאני מכבד אותו ואת פרשנותו, אבל היא לא הפרשנות הקובעת, והם קיבלו החלטה בישיבת המועצה, כשהם יודעים באופן חד-משמעי – נאמר להם גם בעל-פה וגם בכתב. אני לא יודע מה יעשה שר הפנים הבא בהקשר זה, כי זה לא דבר שנעשה מרגע לרגע, אבל זה דבר לא פשוט.

יש מקרים שראשי רשויות, נושאי תפקידים, מחליטים החלטות שהם יודעים שאסור להם להחליט, בגלל כל מיני אילוצים, אילוצים קואליציוניים, אילוצים אחרים, אבל שום דבר לא מצדיק את זה. לכן באים אלי ראשי רשויות ואומרים לי: הדבר הזה צריך לעבור מן העולם.

אני אומר: חברים, אי-אפשר להסתכל על החיוב האישי כדבר שעומד בפני עצמו, צריך לראות את כל המכלול. הרי אנחנו – עכשיו אני מדבר כחבר הכנסת, לא כשר הפנים – נתנו בידי ראשי רשויות כוח אדיר. עשינו את זה בצדק, אני אומר, בצדק, כי אם לא היינו נותנים להם כוח אדיר - וכשאני אומר כוח אדיר, זה אומר שאי-אפשר להדיח ראש עיר בדמוקרטיה רגילה כמו בכנסת – אם לא היינו עושים את זה, כל השלטון המקומי היה בהתמוטטות מוחלטת, כרונית, בלתי פוסקת. לכן המחוקק החליט שלראש עיר בישראל יהיה כוח שאין לראש ממשלה, שאין לשום שר, שאין לשום חבר הכנסת, ואני אומר: בצדק. אבל אחרי שעשינו את זה, מוכרחים לאזן - בלמים ואיזונים.

אם לא נדע גם לייצר את המעטפת שאומרת שמצד אחד אי-אפשר להדיח, הסמכויות בידך, מצד שני, אם תעבוד בניגוד לכל הכללים ובניגוד לכל החוקים, בסוף מישהו, במקרה הזה שר הפנים, אנחנו, חברי הכנסת, נותנים לו סמכות להדיח אותך, נותנים לו סמכות לקנוס אותך, נותנים לו סמכות לאזן בין האינטרסים השונים של השלטון המקומי - לכן, החיוב האישי, אף שהוא הוראה קשה ומרחיקה לכת, ואפילו קיצונית, הוא הכרח המציאות.

ישבתי השבוע עם ראשי ערים, עם הטובים שבהם, ואני מאוד מעריך, ויש המון ראשי רשויות. על מי מדובר בסוף? הרי הרוב המכריע של ראשי הרשויות בישראל עובדים על-פי הספר ובצורה נכונה, והם לא קרובים לחיוב האישי והם לא ליד החיוב האישי. אבל, במקרים קיצוניים וחריגים, וכשהדבר נעשה באופן שיטתי, לא כמעידה חד-פעמית – כל אדם יכול למעוד באופן חד-פעמי – ראש רשות 20 שנה יכולה לקרות לו תקלה. השאלה, אם הדברים האלה נעשים באופן שיטתי, שיש התעלמות מופגנת והפגנתית מכל נוהל, מכל חוזר מנכ"ל, מכל הוראת חוק.

ואז, אני אומר לכם: כששר הפנים לא מפעיל - ולצערי, יש יותר שרי פנים שלא הפעילו את הסמכות שאנחנו נתנו בידם מאשר שרי פנים שכן הפעילו את הסמכות - אני אומר לכם, אותם שרי פנים שלא הפעילו את הסמכות, חטאו לתפקידם ולחוק ולאכיפת החוק, ובסופו של יום פגעו בשלטון המקומי. כי ההרתעה כמעט שאינה קיימת.

אני חושב שבצעדים שאני נקטתי, חידשתי את ההרתעה. גם בכל מה שקשור לחיוב האישי, וגם כשנאלצתי להדיח או להעביר מתפקידו ראש רשות מהמפלגה שלי, איש התנועה שלי, חבר שלי - גם אישי - שהגעתי למסקנה שאי-אפשר להשאיר אותו בתפקיד, כי זה או הוא או ירוחם. או הוא או תושבי ירוחם. זהו.

לקח לי הרבה זמן להגיע למסקנה הזאת, כי זו החלטה מאוד קשה. אנחנו לפעמים ככה בהינף יד - אני לא יודע איפה חוקקו את החוק הזה, ששר הפנים בתוך 14 יום צריך להחליט לגבי ראש עיר, אם הוא מדיח אותו או לא. תראו, אנחנו לפעמים מחוקקים חוקים - ככה, יושבים בוועדת הפנים ולכו תחליטו. אתם יודעים מה זה לקבל החלטה כשר הפנים על ראש רשות – יהיה אשר יהיה – בתוך 14 יום, לשקול את כל השיקולים, לראות את התמונה הכוללת? מצד אחד, האיש נבחר בחירה ישירה, דמוקרטית, על-ידי הציבור. מצד שני, יש שורה של דברים שהחוק מחייב אותי לשקול אותם. להעמיד על כף המאזניים ולהכריע – אלה דברים קשים מאוד, אני לא מאחל את זה לאף אחד מכם, כי אלה באמת דילמות מאוד מאוד קשות.

אבל אני חושב בסופו של יום, שכשאנחנו אומרים: מצד אחד, אלה הזכויות ואלה הסמכויות שיש בידי ראש רשות, ומצד שני, אלה הכלים שיש בידי שר הפנים כדי לאזן את העוצמה ואת הכוח - אני חושב שהסך הכול הוא בסדר. אפשר להפסיק עם החיוב האישי, אבל אז צריך לשקול שתי קדנציות לכל ראש רשות, למשל, או דברים אחרים. אין מה לעשות, צריך להחליט מה רוצים. אבל, אם אנחנו נותנים לראשי הרשויות, באמת, מנדט חוקי לפעול כמעט ללא הפרעה וללא סכנת הדחה, מוכרחים גם להיות עם רגולציה ובקרה מאוד מפוקסים, מאוד ממוקדים, ולא לחשוש גם לקבל החלטות קשות כלפי גורמים בשלטון המקומי, אם אנחנו מגיעים למסקנה שהיתה כאן מעילה באמון או רשלנות מכוונת או דברים מהסוג הזה.

אני כבר משיא עצה למי שיחליף אותי - כי אני, כידוע לכם, מסיים את תפקידי בשבוע הבא, או משהו כזה – מצד אחד לא לעשות שימוש תכוף מדי במכשיר הזה, כי זה דבר שגם אותו צריך לעשות בשום שכל, ומצד שני לא להגיע למצב שלא עושים בכלל שימוש בכלי הזה, כי זה יביא לתוצאה שאנחנו לא רוצים לשאת בה. אני מקווה שכך רואה את זה גם הכנסת, אני מקווה שכך רואה את הדברים גם ועדת הפנים של הכנסת. מכל מקום, כך אני רואה את הדברים, ואני מקווה שהם עושים את שלהם ביום-יום של השלטון המקומי וביחסיו עם השלטון המרכזי במדינת ישראל.

היו"ר יולי-יואל אדלשטיין:

מה מציע השר לגבי ההצעה?

שר הפנים אופיר פינס-פז:

מה שאתם רוצים.

היו"ר יולי-יואל אדלשטיין:

הם יכולים לרצות רק מליאה.

זבולון אורלב (מפד"ל):

להעביר לוועדה.

שר הפנים אופיר פינס-פז:

ועדת הפנים? אני מציע ועדת הפנים.

היו"ר יולי-יואל אדלשטיין:

תודה לשר הפנים, חבר הכנסת אופיר פינס. כידוע, המציעים מבקשים דיון במליאה, השר מציע דיון בוועדה, יש גם הצעות אחרות, ואנחנו נשמע אותן. חבר הכנסת דהאמשה, בבקשה, הצעה אחרת.

עבד-אלמאלכ דהאמשה (רע"ם):

כבוד היושב-ראש, רבותי חברי הכנסת, מאוד רציתי להסכים לסיום דבריו של השר הנכבד, ולאו דווקא לזה שהוא מתפטר, אלא לכך שהוא אומר שהוא רוצה שיהיה איזון, שיהיה שימוש בחוק הזה, ולא יגיעו למסקנה שלא להשתמש בו בכלל. הכוונה היא לחייב ראשי רשויות לשלם מכיסם עבור חריגות בהוצאות כספיות. אני רוצה לומר בדיוק את ההיפך: אנחנו רוצים שלא יהיה שימוש בכלל. כי מתי צריך לעשות שימוש בחוק הזה? כאשר ראש רשות מקבל שוחד או כסף בתרמית, או מוציא הוצאות על מטרה בלתי חוקית ובלתי מוסרית, אז שישלם. אבל אם ראש הרשות חורג מהתקציב כיוון שמשרד הפנים כובל אותו ואין לו תקציב לעשות לפיתוח הכפר או הרשות שבה הוא עובד, ואין לו דרך אחרת לחייב את התושבים - למה צריך לחייב אותו לשלם מכספו?

זבולון אורלב (מפד"ל):

- - - זה תשלום בלתי חוקי.

היו"ר יולי-יואל אדלשטיין:

לא, לא. חבר הכנסת אורלב.

עבד-אלמאלכ דהאמשה (רע"ם):

נכון, חבר הכנסת אורלב. תשלום בלתי חוקי - אני מסכים אתך. תשלום בלתי חוקי זה כל תשלום שחורג מהתקציב - - -

היו"ר יולי-יואל אדלשטיין:

תודה לחבר הכנסת דהאמשה.

עבד-אלמאלכ דהאמשה (רע"ם):

כששר הפנים משלם לו, כתקציב, x, והתקציב הזה לא מספיק לצורכי הכפר, הוא חייב לחרוג. הלוואי שלא יהיה שימוש כאשר החריגות הן צודקות, ואכן חייב להיות שימוש כאשר החריגות הן למען מרמה, שוחד וכיוצא באלה. תודה רבה.

היו"ר יולי-יואל אדלשטיין:

תודה. חבר הכנסת בשארה, הצעה אחרת. אף שחבר הכנסת דהאמשה ניצל גם את זמנך, ניתן לך בכל זאת להציע.

עזמי בשארה (בל"ד):

אדוני היושב-ראש, הלוואי שהשר היה שומע אותי. הוא דיבר על הקושי בפיטורי ראש מועצה - הוא הביא דוגמה את ירוחם וכו', אבל אני הבחנתי שלאחרונה אין לו קושי לפזר מועצות ולהשאיר ראש מועצה אם הוא מקורב. הלוואי שישמע אותי. בעינה, דיר-אל-אסד, מג'ד-אל-כרום - פיזר את כל המועצה הנבחרת, ונותר ראש המועצה, שהוא מקורב למשפחת שרון, למשל. יש להם עסקי בשר.

זבולון אורלב (מפד"ל):

אילו עסקים?

עזמי בשארה (בל"ד):

אני חושב שהם מייבאים בשר, אני יודע - - -

זבולון אורלב (מפד"ל):

- - -

עזמי בשארה (בל"ד):

לא, אני לא חושב. אני לא חושב. רק הוא מקורב.

עכשיו, יש עוד כמה מועצות מקומיות שבהן הוא פיזר את המועצה והשאיר את ראש המועצה, ואילו במקומות אחרים הוא דחה את ראש המועצה. לדעתי, צריך להיות יותר קשה לפטר ראש מועצה מאשר לפזר מועצה שלמה, שכולה נבחרה. כי מועצה שנשארת לפחות יכולה לבחור ראש מועצה במקום, אבל ראש מועצה זה ממש כמו ממונה.

אדוני, אני שמעתי את נימוקיו לגבי ראש מועצה שחורג וחיוב ראש מועצה שחורג. בדברים שאמר חבר הכנסת דהאמשה  - במקרה הזה חל החוק הפלילי. הוא לא מדבר על עבירה על החוק הפלילי. הוא מדבר על עבירה אדמיניסטרטיבית, בעצם, על חוזרי מנכ"לים וכו'. אני חושב שזה קשה מאוד, מה שהשר אמר, מפני שברוב המקרים ראשי המועצות לא עושים את זה בשביל פופולריות ובשביל הבחירות הבאות, אלא באמת בגלל קיצוצים שהיו אחר כך בתקציבי פיתוח וכו', והרצון שלהם לשלם מהתקציב השוטף, במקום מתקציבי פיתוח שלא היו.

היו"ר יולי-יואל אדלשטיין:

תודה.

עזמי בשארה (בל"ד):

אני חושב שאי-אפשר להעניש על זה. זו דעתי.

היו"ר יולי-יואל אדלשטיין:

תודה רבה לחבר הכנסת בשארה. הבא בתור - חבר הכנסת נסים זאב, שאולי הוא יקפיד על הדקה שמוקצבת לו לצורך העניין.

נסים זאב (ש"ס):

אדוני היושב-ראש, חברי הכנסת, השר אמר שלא מבינים מה זה 14 יום. ידעו שיש שר כמוך, משכמו ומעלה, שיכול לקבל החלטות תיכף ומייד, ואלה שלא מקבלים החלטות הם בדרך כלל ב"שב ואל תעשה". אז לא מקבלים החלטה, וראש העיר בדרך כלל ממשיך לכהן עד אז ועד בכלל.

לגבי הנושא של מה ניתן לעשות, אפשר למנוע תקציב. כאשר משרד הפנים רואה שיש חריגה, שנראית בעליל לא חוקית, או אנטי-מינהלית - לא להעביר תקציב בלי שהוא יתקן את המעוות. ואז ראש העיר ייאלץ לבצע את התיקונים כמו שהוא צריך. אבל, לקנוס ראש עירייה אחרי שהוא כבר פרש - ובמקרה הזה, שאתה יודע שאליו אני מתכוון, הוא כבר לא ראש עיר בפועל. ופתאום מחייבים אותו בקנס כזה, שהוא לא חולם מאיפה זה בא עליו. אני חושב שזה דבר שצריך לשקול אותו, אפילו לא לבצע אותו, ואני מצטער שזה ההליך שאתה החלטת עליו.

היו"ר יולי-יואל אדלשטיין:

תודה.

נסים זאב (ש"ס):

לפחות לגבי ראש עיר שהיום אינו מכהן בפועל, לבוא ולדרוש ממנו רטרואקטיבית, תשלם על כך שלא נהגת לפי הנהלים שלנו - - -

היו"ר יולי-יואל אדלשטיין:

תודה. אחרון המציעים הצעה אחרת הוא חבר הכנסת חמי דורון, בבקשה. לאחר מכן נעבור להצבעה. לא כל כך ברור על מה נצביע, כי המציעים לא נמצאים באולם המליאה, אבל נצביע.

חמי דורון (שינוי):

אדוני השר, קודם כול, אני רוצה לברך אותך על הצעד האמיץ שעשית; נכון, זה לא כל כך פופולרי לעשות צעד כזה. רק חבל שהוא אפילו מעט מדי. צריך להבין - והדברים ברורים למי שהיה וכיהן במועצת עיר, ויודע עד כמה ראשי רשויות נוהגים בכספי הציבור, בכל המערכת הארגונית, כאילו הם אחוזתם הפרטית. אין שום סיבה שראש עיר שרוכש רכב בניגוד לתקנות ובניגוד לנוהל, ראש עיר שמעסיק עובדים כעוזרים אישיים בניגוד לתקנות ובניגוד לנוהל, לא ישלם את הדברים האלה מכיסו. כי כאשר ראש העיר יודע שמה שהוא עושה זה "על הבאב-אללה", הכול עובר, הכול בסדר, הכול יעבור בשלום, השחיתות הזאת תמשיך להתקיים.

ולכן, אין ברירה, וחובה על משרד הפנים לנקוט צעדים הרבה יותר קשים, בתכיפות רבה יותר מכפי שנעשה עד היום, ולא רק באיזו מועצה אזורית אזוטרית או באיזו רשות מקומית קטנה, אלא ללכת - אדוני השר, אני פונה אליך, גם בתקופה הקצרה שנשארה לך, לדבריך. אל תהססו. גם ראש רשות, בכיר ככל שיהיה, נערץ ככל שיהיה, כאשר הוא נותן הרשאה להוציא כספים בניגוד לחוק,  לא צריך להסתכל על זה שהוא ראש עיר גדולה וצריך לחייב אותו בכספים האלה, למען יראו וייראו. פעם אחת ייקח שר פנים כלשהו ראש רשות גדולה, שלפעמים גם הוא נחשב, כמו שאמרת קודם - 20 שנה וכדומה. זה לא מה שחשוב. מי שמשרת 20 שנה הכי קל לו למסמס את החוק ואת הנהלים.

לכל ראש עיר - אתה רוצה דוגמאות? אני יכול לתת לך על המקום, אדוני השר, חמש דוגמאות.

היו"ר יולי-יואל אדלשטיין:

לא, חבר הכנסת. אדוני שר הפנים, הדוגמאות כל כך ברורות, שאני אפילו הוספתי לו 30 שניות. חיכיתי שהוא יגיד את השם המפורש, אבל הוא לא הגיע - - -

חמי דורון (שינוי):

אדוני השר, אני יכול לתת לך חמש דוגמאות על המקום. חלק מהם נמצאים על שולחנך.

היו"ר יולי-יואל אדלשטיין:

תודה, חבר הכנסת דורון. תודה.

שר הפנים אופיר פינס-פז:

יש לי הרגשה שאני יודע - - -

היו"ר יולי-יואל אדלשטיין:

חברי הכנסת, אנחנו נעבור להצבעה. מדובר בהצעות דחופות לסדר-היום: המשבר הנמשך ברשויות המקומיות והחלטת שר הפנים לחייב ראשי רשויות שחרגו מהתקציב בחיוב אישי. כידוע, השר הציע דיון בוועדה. המציעים מסכימים, נכון, חבר הכנסת אזולאי?

לכן אנחנו נצביע: בעד – דיון בוועדה, נגד – להסיר מסדר-היום של הכנסת. ההצבעה החלה.

הצבעה מס' 20

בעד ההצעה להעביר את הנושא לוועדה – 8
בעד ההצעה שלא לכלול את הנושא בסדר-היום - אין
נמנעים - אין
ההצעה להעביר את הנושא לוועדת הפנים ואיכות הסביבה נתקבלה.

היו"ר יולי-יואל אדלשטיין:

ובכן, בעד - 8, נגד - אין, נמנעים - אין. אני קובע שההצעה תידון בוועדת הפנים ואיכות הסביבה של הכנסת.



מסמכים שהונחו על שולחן הכנסת

היו"ר יולי-יואל אדלשטיין:

הודעה לסגנית מזכיר הכנסת.

סגנית מזכיר הכנסת ירדנה מלר-הורוביץ:

ברשות יושב-ראש הישיבה, הנני מתכבדת להודיע, כי הונחה על שולחן הכנסת, לקריאה ראשונה, מטעם הממשלה, הצעת חוק ראש המטה הכללי של צבא-הגנה לישראל (כשירות למינוי) (תקופת כהונה ומילוי מקום), התשס"ו-2005. תודה.

היו"ר יולי-יואל אדלשטיין:

תודה לסגנית מזכיר הכנסת.


הצעה לסדר-היום
הקיצוץ הדרסטי בתקציב הישיבות התיכוניות והאולפנות

היו"ר יולי-יואל אדלשטיין:

הנושא הבא הוא הצעה רגילה לסדר-היום מס' 7637: הקיצוץ בתקציב הישיבות התיכוניות והאולפנות. שרת החינוך והתרבות תשיב. נשמע את המציע, חבר הכנסת זבולון אורלב. בבקשה, אדוני.

זבולון אורלב (מפד"ל):

אדוני היושב-ראש, חברי חברי הכנסת, גברתי שרת החינוך, התרבות והספורט, לראשונה מאז הקמת המדינה ייסגרו מחר בבוקר שערי הישיבות התיכוניות, האולפנות והמקיפים הדתיים של מערכת החינוך הממלכתית-דתית, הציונית הדתית, ותקוים שביתה על-פי החלטת הבעלויות של המוסדות, שביתה שתכלול קרוב ל-100,000 תלמידים במאות מוסדות חינוך. השביתה תתחיל מול משרד החינוך בשעה 09:00, ומשם יצעדו למשרד האוצר ושם היא תסתיים.

השביתה הבלתי-שגרתית וההיסטורית הזאת, שלראשונה סוגרים את הגמרות, סוגרים את ספרי התנ"ך והולכים להפגין, ומקיימים את הפסוק - ביטולה הוא קיומה, מתקיימת בגלל קיצוץ בלתי אפשרי של ארבע השנים האחרונות, שמסתכם ב-70%, בתקציבי לימוד התורה והיהדות במוסדות החינוך הציוני הדתי שבפיקוח משרד החינוך והתרבות, ובמיוחד הקיצוץ של השנה האחרונה, 2005, שנת הלימודים תשס"ה-תשס"ו. והקיצוץ הגדול הוא גם משעזבנו את הממשלה, לפני למעלה משנה.

מדובר בקיצוץ מצטבר בשיעור של 138 מיליון שקלים. מדובר באי-כיבוד הבנות, באי-כיבוד הסדרים מעת שהיינו בממשלה, להחזר של 50-60 מיליון שקלים. מדובר בהבטחות שלא היה להן כיסוי והפכו להיות הבטחות סרק. הבעלויות, וגם חברי הכנסת מהמפד"ל, באו, שוחחו, דיברו, ניסו, השתדלו, הסבירו. בפועל, אין תוצאות. ובפועל, מוסדות הישיבות התיכוניות, ישיבות "בני עקיבא", מוסדות החינוך של רשת אמי"ת, מוסדות החינוך של רשת "צביה" וכל יתר המוסדות, בעיירות הפיתוח, בשכונות ובערים - עומדים מול שוקת שבורה.

הקיצוץ הזה מונע מהחינוך הציוני הדתי להעניק את הנשמה היתירה שמאפשרת להפוך את המוסד מבית-ספר רגיל לבית-ספר ישיבתי, לחינוך ישיבתי לבנים או לחינוך אולפני לבנות, לרבות מסלולי חינוך שכזה במקיפים שבעיירות הפיתוח.

הקיצוץ הזה, מחד גיסא, מחייב להטיל על ההורים להגדיל את התשלומים שלהם למוסדות החינוך, ועל-פי תחשיבים שעשו הבעלויות, צריכים – אם יטילו היום את כל העול על הנשמה היתירה של החינוך הישיבתי והאולפני, מדובר ב-17,000-18,000 שקל בשנה, כ-1,500 שקל לתלמיד בחודש, וזה בוודאי מונע מהרבה מאוד משפחות, מהרבה מאוד הורים לשלוח את ילדיהם למוסדות החינוך האלה ולממש את השאיפה הערכית הרוחנית שלהם שילדיהם ילמדו במוסדות חינוך ישיבתיים ואולפניים.

במי פוגעים? פוגעים בנוער הציוני הדתי, כשאני חושב שיש הסכמה מקיר לקיר שמדובר במלח הארץ, בנוער איכותי שמתחנך לחיות חיי תורה ועבודה, לקיים תורה ומצוות, להעמיק את ראשו בתורה ואת ידיו ברגבי אדמתה של ארץ-ישראל, כדבריו של הרב נריה בהמנון של "בני עקיבא", "יד אחים לכם שלוחה". מדובר בנוער ששואף ומתגייס לצה"ל, משרת את המדינה בכל מערכות החיים, במדע, בתעשייה, בכלכלה, במינהל הציבורי, בקליטת העלייה, ומשתדל לתת את חלקו, מעל ומעבר, מתנדב לכל משימה קהילתית ומשימה לאומית. באלה הילדים הממשלה פוגעת ואיננה מאפשרת להם ללמוד בצורה ראויה במוסדות החינוך של הישיבות התיכוניות, האולפנות והמקיפים הדתיים.

אני רואה כאן את שרת החינוך, וגם שוחחנו אתה בנושא הזה. בוודאי יש הסברים, יש תירוצים, וחלקם בוודאי גם יישמעו טוב לאוזן. אבל אני מציע לא לבלבל את הציבור בעובדות. והעובדה, שרת החינוך, העובדה היא שיש קיצוץ. העובדה היא שהממשלה לא יכולה להטיל את האחריות על אף גורם אחר, ואני מאוד מקווה שלא תאמרי כאן שזו אחריות של היועץ המשפטי לממשלה, והיועץ המשפטי לממשלה יאמר שזו אחריות שר האוצר, ושר האוצר יאמר שזו אחריות שרת החינוך, ואני לא יודע מה תאמר שרת החינוך. יש לנו טענה לממשלה.

דבר אחד חשוב לומר: זה לא קשור כלל לשינוי. יש כאלה שחושבים שאם שינוי היתה בממשלה, אז היא מאוד מאוד הצליחה לפגוע בדתיים ובחיי הדת. שינוי נכשלה כישלון חרוץ. כל המשברים שיש לנו בתחום הזה לא קשורים - הם קשורים לשרים הנוגעים בדבר - - -

ג'מאל זחאלקה (בל"ד):

אתה אומר שאפילו בזה הם נכשלו.

זבולון אורלב (מפד"ל):

נכון. נכון. הם לא הצליחו. כל המשברים שיש לנו, הבעיות והקיצוצים, הם יצירה מקורית של השרים הנוגעים בדבר שנושאים באחריות. מובן מאליו שאי-אפשר לעבור גם על קיצוץ כזה לסדר-היום. הבעיה מבחינתנו - אף שהתקציב הזה שפעם היה במשרד הדתות ועבר למשרד החינוך, עוד לפני פירוק משרד הדתות, כי היועץ המשפטי לממשלה קבע שטוב שהוא יהיה במשרד החינוך, כי מדובר באותו מוסד, שמוסד לא יקבל משני מקורות – אף-על-פי שהתקציב עבר לאותו משרד, יש שני דינים. יש דין אחד לתקציב החינוך הרגיל, כלומר, לשכר הלימוד הרגיל, לשעות הלימוד הרגילות של בתי-הספר, לפחות בעל-יסודי מדובר בקיצוץ בסדר-גודל של 10% - אני לא בדקתי, זה הנתון שקיבלתי מהם - ויש דין שונה לתקציב לחינוך בנושא הישיבתי, שהוא מקוצץ ב-70%.

מבחינתנו זה תקדים מאוד מסוכן, שיש דין שונה לתקציב החינוך הרגיל, לאנגלית, למתמטיקה, להיסטוריה ולמקצועות מאוד חשובים, אבל יש דין שונה, מקפח, מפלה לרעה, ללימודי היהדות.

חלק מהקיצוץ הוא גם מפני שעם העברת התקציב למשרד החינוך, נהנים ממנו עכשיו לא רק מוסדות ישיבתיים אלא גם מוסדות לא דתיים שרוצים להרחיב את תחום הדת ולימודי היהדות. אני אומר מעל במה נכבדה זו, שאני מברך על כך שמתקציב לימודי היהדות של הישיבות יכולים ליהנות גם בתי-ספר שאינם דתיים. ולוואי שכל תלמידי ישראל ילמדו יותר יהדות, ילמדו יותר תורה, ילמדו יותר תנ"ך.

אלא מה, מה מקובל ביתר התחומים? ביתר התחומים מקובל שלא מחלקים את העוגה לפרוסות קטנות יותר. זה לא מקובל בתרבות. אם מחר יקום תיאטרון חדש, לא ייקחו עכשיו את תקציב התיאטראות ויגידו, עד עכשיו היו עשרה תיאטראות, עכשיו יש 11, אז נחלק אותו תקציב ל-11 מנות ולא לעשר מנות. זה לא נכון. כל זמן שלא יגדילו את התקציב לא יכניסו תיאטרון חדש. כך בספורט, כך באמנות, כך בכל תחום אחר של התמיכות. לכן, אני מברך על שנוספו כך וכך תלמידים שנהנים מהתקציב, וצריך להגדיל את התקציב. ומה עושים?

היו"ר יולי-יואל אדלשטיין:

אבקש מאדוני לסיים.


זבולון אורלב (מפד"ל):

אני מסיים. במקום להגדיל את התקציב, מקטינים את התקציב וכך המנות הופכות קטנות יותר.

אני אומר לשרת החינוך, המערכת הזאת קיימת שנים רבות. מבחינתנו, מוטלת עלייך אחריות כבדה, לדאוג שהתקציב הזה יהיה מסודר, להילחם עליו. את הרי יודעת שאנחנו לא יכולים לעבור לסדר-היום, לא מסוגלים לעבור לסדר-היום. מדובר בציפור נפשה של הציונות הדתית. אמרתי פעם, אמרתי כמה פעמים, שהורדת יישוב בארץ-ישראל היא דבר חמור מאוד, אבל פגיעה בחינוך הדתי היא פגיעה חמורה עוד יותר, מפני שאם עקרו יישוב בעוולה, תמיד אנחנו יכולים לחלום לחזור ולהקים אותו מחדש, ניתן לתקן את הנזק, אבל פגיעה בחינוך היא בלתי ניתנת לתיקון. אם חס וחלילה תיסגר ישיבה תיכונית ותלמידים לא ילמדו, אין אפשרות לתקן את העוול הזה. זהו נזק של דבר האבד, לכן אנחנו תובעים את תיקונו.

היו"ר יולי-יואל אדלשטיין:

תודה לחבר הכנסת זבולון אורלב. נשמע את תשובתה של חברת הכנסת לימור לבנת, שרת החינוך, התרבות והספורט. בבקשה, גברתי.

שרת החינוך, התרבות והספורט לימור לבנת:

אדוני היושב-ראש, חברי הכנסת, חבר הכנסת אורלב, יושב-ראש המפד"ל, אפתח ואומר שיש דבר אחד שבו אני מסכימה עם חבר הכנסת אורלב, אבל לגבי כל יתר הדברים - ואני מייד אומר את האמת לאמיתה, כדי שחברי הכנסת הנמצאים באולם וגם הציבור שאולי צופה בנו, אולי מי שיקרא את הפרוטוקולים, היום, מחר, אולי ביום מן הימים, אולי בהיסטוריה, ידע את האמת בנושא שדיבר עליו כאן חבר הכנסת אורלב.

אני אתחיל עם מה שאני מסכימה, כי תמיד ראוי להתחיל עם ההסכמות. אני מסכימה לכך שמערכת החינוך בכלל, מערכת החינוך הממלכתי-דתי בפרט, חשובה מאין כמוה, ואכן, החינוך הממלכתי-דתי מגדל, מערכת החינוך הזאת מגדלת דור נפלא, תלמידים נפלאים, שגדלים להיות בוגרים, אנשים למופת בציבור הישראלי. חשוב מאוד לעשות הכול כדי לשמור על בני הישיבות, על בנות האולפנות. ואני עושה ואעשה כמיטב יכולתי כדי לתמוך, לעזור, לסייע למערכת הזאת, החשובה כל כך.

אבל – אתם יודעים מה, בלי אבל - הפוסל במומו פוסל. אין צורך להאשים את שינוי, היא באמת לא אשמה. ואין מקום להאשים – קראתי שמאשימים את ראש הממשלה, הוא לא זקוק להגנתי, אבל הוא לא אשם; אין מקום להאשים את שר האוצר הזה או הקודם, ואין מקום להאשים את שרת החינוך העומדת כאן עכשיו על הדוכן הזה, ואין מקום להאשים דווקא את הממשלה הקודמת, בהרכב הזה או בהרכב ההוא;  או את היועץ המשפטי, כמו שאמר קודם חבר הכנסת אורלב.

תיכף אספר את כל השתלשלות העניינים, על התקציבים, על המספרים, על הכול, אבל קודם לתאריכים ולאישים ולאנשים – אני רוצה להזכיר מי ישב בממשלה שהחליטה על פירוק משרד הדתות, על העברתו, העברת חלקים מתוכו, אותם חלקים שבהם מדובר כאן, הישיבות, למשרד החינוך. מי ישב בממשלה כאשר הוחלט בה, בזמן המעבר, לקצץ ממשרד האוצר למשרד החינוך, לקצץ את התקציב בבסיסו מ-270 מיליון שקל ל-160 מיליון שקל, היינו, לקצץ בדרך 110 מיליון שקלים במעבר, בבסיס, ממשרד הדתות למשרד החינוך?

ג'מאל זחאלקה (בל"ד):

יכול להיות שזה המפד"ל עצמה?

שרת החינוך, התרבות והספורט לימור לבנת:

110 מיליון שקל קיצוץ. השר זבולון אורלב, אז שר הרווחה. ומי היה אז סגן שרת החינוך? חבר הכנסת צבי הנדל. ומי היה אז יושב-ראש ועדת – לא זוכרת כרגע – בכנסת? חבר הכנסת שאול יהלום, כי המפד"ל היתה בקואליציה.

110 מיליון שקל קוצצו אז, ועכשיו עומד כאן חבר הכנסת אורלב, ובלי בושה תוקף אותי, שאני קיצצתי; ובלי בושה מאשים אותי בכך שמחר תשבות כל מערכת החינוך הדתי-לאומי, בפעם הראשונה מאז קום המדינה.

תאריכים – בבקשה, תאריכים. חבר הכנסת זבולון אורלב היה שר בממשלת ישראל מ-3 במרס 2003 ועד 11 בנובמבר 2004. ובכן, משרד הדתות הפסיק להתקיים, היועץ המשפטי לממשלה דאז אליקים רובינשטיין נתן חוות דעת עוד קודם לכן שצריך לפרק את משרד הדתות ולהעביר אותם חלקים למשרד החינוך. אבל משרד הדתות הפסיק להתקיים ב-8 באוקטובר 2003. זבולון אורלב - אז שר הרווחה בממשלה. הכספים הללו, כפי שאמרתי, קוצצו מ-270 מיליון שקל ל-160 מיליון שקל. 110 מיליון שקל קוצצו.

אבל, ב-2004 אורלב, שר הרווחה, בהסכם קואליציוני, הצליח להוסיף לא בבסיס התקציב אלא חד-פעמית, לשנה אחת - 60 מיליון שקל. נכון, חד-פעמית, לשנה אחת, בהסכם קואליציוני, ועדיין נותר שם חסר של 50 מיליון שקל מאותם 110 שקוצצו. אורלב, אתה הסכמת לקיצוץ של 110 מיליון שקל במעבר - - -

זבולון אורלב (מפד"ל):

אלה שקרים.

שרת החינוך, התרבות והספורט לימור לבנת:

היית שר. היית שר.

זבולון אורלב (מפד"ל):

- - -

שרת החינוך, התרבות והספורט לימור לבנת:

היית שר בממשלה. היית שר או לא היית שר? היית שר? לא היית שר?

זבולון אורלב (מפד"ל):

- - -

שרת החינוך, התרבות והספורט לימור לבנת:

אבל היית שר? התפטרת? התפטרת? היית שר?

זבולון אורלב (מפד"ל):

התנגדתי - - -

שרת החינוך, התרבות והספורט לימור לבנת:

היית שר? היית שר?

זבולון אורלב (מפד"ל):

את דוברת שקרים. את יכולה להגיד עשר פעמים שהייתי שר. אני מצפה משרת החינוך שתעמוד על הבמה ותאמר אמת.

שרת החינוך, התרבות והספורט לימור לבנת:

היית שר? היית שר?

היו"ר יולי-יואל אדלשטיין:

גברתי השרה, חבר הכנסת אורלב - - -

שרת החינוך, התרבות והספורט לימור לבנת:

תענה, היית שר? היית שר? היית שר? תענה.

היו"ר יולי-יואל אדלשטיין:

חבר הכנסת אורלב, גברתי השרה - - -

זבולון אורלב (מפד"ל):

אין לך מה לענות. את אומרת דברי שקר.

שרת החינוך, התרבות והספורט לימור לבנת:

היית שר? תענה. רק תענה, היית שר?

זבולון אורלב (מפד"ל):

היושב-ראש, מה זה הדבר הזה? אתה מצפה שאני אשתוק?

היו"ר יולי-יואל אדלשטיין:

גברתי, יש פה עניין פרוצדורלי שאת צריכה להבין. היחיד שיכול לומר לחבר כנסת תענה או לא תענה, זה אני. גברתי השרה, אם את רוצה דיאלוג עם חבר הכנסת אורלב, נא לסיים את דברייך.

שרת החינוך, התרבות והספורט לימור לבנת:

אתה צודק, קיבלתי.

היו"ר יולי-יואל אדלשטיין:

נא להמשיך. חבר הכנסת אורלב, נסתדר בלי קריאות לסדר. תודה.

זבולון אורלב (מפד"ל):

עד היום לא דיברתי עלייך אישית. אני אכתוב את כל השקרים שלך. יוסי שריד לא פגע בנו כמו שאת עשית.

היו"ר יולי-יואל אדלשטיין:

חבר הכנסת אורלב, השרה התנצלה ובזה הסתיים הדיאלוג.

שרת החינוך, התרבות והספורט לימור לבנת:

אדוני היושב-ראש, אני מקבלת את הערתך. אני חוזרת לדברי המרכזיים ולסדר-היום, אבל אני אחזור ואומר: חבר הכנסת אורלב היה אז שר הרווחה בממשלת הליכוד, בממשלה, בקואליציה של המפד"ל, כאשר התקציב של הישיבות קוצץ מ-200 מיליון שקל ל-160 מיליון שקל, וקוצצו אז 110 מיליון שקל - -

זבולון אורלב (מפד"ל):

שקר. זה שקר.

שרת החינוך, התרבות והספורט לימור לבנת:

- - כאשר אמרת בעצמך שהצבעת נגד אז. זה נכון שהצבעת נגד, אבל לא התפטרת מהממשלה והיית שר, ואחר כך, בהסכם קואליציוני הוסיפו 60 מיליון שקל, לא בסיס, ואלה הן העובדות. נכון שזה מרגיז לשמוע, אבל אלה העובדות. אני מתנצלת על חילופי הדברים האלה, לא היה להם מקום, אני מקבלת את הערת היושב-ראש, אבל זה לא משנה את העובדות כלל ועיקר.

אגב, גם לגבי עניין הקריטריונים, סגני אז היה חבר הכנסת צבי הנדל, והוא זה שעמד בראש ועדה במשרד החינוך אשר קבעה את הקריטריונים לגבי אותו סכום כסף שכן עבר, אותם 160 מיליון שקל. היה צורך בקריטריונים חדשים על-פי החלטת משרד המשפטים. אותה ועדה, בראשות חבר הכנסת צבי הנדל, המליצה על תבחינים חדשים לחלוקת התקציב החל משנת הלימודים תשס"ד, והתבחינים החדשים והעדכון שלהם לתבחינים האלה, על-פיהם באמת ניגשו מוסדות נוספים - זה נכון, מה שאמר חבר הכנסת אורלב - ועל-פי אותם תבחינים חדשים חולק הכסף, על-פי רמת הזכאות שנקבעה - הנדל ישב בראש הוועדה הזאת - ולכן נוצר כאן מצב קשה ומסובך.

מכל מקום, ב-2005 המפד"ל כבר לא ישבה בקואליציה, ולכן חזרנו לאותו מצב שבו בבסיס התקציב היו חסרים 110 מיליון שקל. אכן מדובר במצב קשה, והישיבות נקלעו למצב קשה. על זה אין כל מחלוקת בין חבר הכנסת אורלב לביני. הישיבות במצב קשה, ואני מצרה על כך מאוד. אני רוצה להדגיש שכאשר הישיבות נפגעות, אני, בתקציב משרד החינוך, מאותו רגע שהנושא עבר אלינו ממשרד הדתות, לא ביצענו שום קיצוץ נוסף מעבר לאותו קיצוץ שבוצע בטרם עבר אלינו תקציב הישיבות. לא ביצענו שום קיצוץ נוסף. אני חוזרת ואומרת את זה באופן הברור ביותר, למרות קיצוצים שהיו, לא בוצע שם שום קיצוץ נוסף.

זבולון אורלב (מפד"ל):

שקר וכזב.

שרת החינוך, התרבות והספורט לימור לבנת:

גם לא נכון שלא היית שר? בכל אופן, אני רוצה להמשיך ולומר: בשנת 2005 המפד"ל לא היתה בקואליציה, נגד זה אין מה לעשות, ולכן היא גם לא הגיעה להסכמים קואליציוניים ולא היתה יכולה לקבל תקציבים קואליציוניים.

בעקבות פנייה של ראשי הישיבות, גם של המפד"ל אבל בעיקר ראשי הישיבות, והמצוקה המאוד קשה שהישיבות אכן נקלעו אליה, אני פניתי לשר האוצר אז בנימין נתניהו. שר האוצר הסכים בסופו של דבר להעביר 50 מיליון שקל לישיבות, שזה אקוויוולנטי, קצת פחות מאותם 60 מיליון שקל של הסכמים קואליציוניים.

אני לא רוצה להלאות כאן את כל הציבור בכל הפרטים - 50 מיליון השקל האלה מתחלקים כך: 40 מיליון שקל שהאוצר אמור להעביר, 10 מיליוני שקל שמשרד החינוך אמור להעביר. אותם 10 מיליוני שקל שאכן צבועים בתקציב משרד החינוך כדי להעביר לישיבות, אנחנו המתנו אתם משום שמשרד האוצר אמור להעביר את חלקו -  40 מיליון שקלים לצורכי הישיבות. 40 מיליון השקל האלה עדיין לא עברו. היו חילופי שרים במשרד האוצר, ואני יודעת ששר האוצר אמור להיפגש עם ראשי הישיבות הערב, בסביבות 20:00, ואני מקווה מאוד שהכסף הזה אכן הופשר. זאת היתה ההתחייבות של שר האוצר לשעבר נתניהו, ואני מקווה ששר האוצר אולמרט אכן יכבד אותה.

אותם סכומים "צבועים", 10 מיליוני שקלים המיועדים במשרד החינוך לישיבות, אכן נתתי הנחיה להפשיר אותם ולהעביר אותם לישיבות. אני רוצה לקוות ולהאמין ששר האוצר אכן יפשיר את 40 מיליון השקלים שבהם מדובר, כפי שאני נתתי את ההנחיה להפשיר ולהעביר אותם לישיבות.

בסופו של עניין, אכן יש מקום להגדיל ולהחזיר לקדמותו חלק מאותו קיצוץ שהיה בתקציבי הישיבות, שנעשה במעבר של הישיבות ממשרד הדתות למשרד החינוך, במהלך שנת 2003, בעת שהמפד"ל היתה חברה בקואליציה - -

זבולון אורלב (מפד"ל):

שקר וכזב. אל תחזרי על זה עשר פעמים. את משקרת. את יודעת שאת משקרת.

שרת החינוך, התרבות והספורט לימור לבנת:

- - ושר הרווחה היה זבולון אורלב. אני רואה בהחלט מקום למצוא פתרונות, להחזיר חלק מזה לתקציב. אני מציעה גם לעשות את זה מבסיס התקציב, כפי שהיה קודם לכן, ואני בוודאי אתרום כמיטב יכולתי לכך, משום שאני יודעת שהישיבות במצוקה, ויש לי עניין רב להחזיר את העניין הזה ולסייע לישיבות. תודה רבה, אדוני היושב-ראש.

היו"ר יולי-יואל אדלשטיין:

גברתי השרה, מבחינת הכנסת, מה נעשה עם ההצעה לסדר-היום?

שרת החינוך, התרבות והספורט לימור לבנת:

מבחינתי העניין מוצה, אבל אם רוצים אחרת - - -

היו"ר יולי-יואל אדלשטיין:

חבר הכנסת אורלב מסכים להסתפק בדברי השרה?

זבולון אורלב (מפד"ל):

לא.

היו"ר יולי-יואל אדלשטיין:

לכן, יש לנו הצעות אחרות. חבר הכנסת שאול יהלום ביקש הצעה אחרת. בבקשה.

עזמי בשארה (בל"ד):

אי-אפשר הצעה אחרת מאותה סיעה.

היו"ר יולי-יואל אדלשטיין:

אפשר אם אין נרשמים אחרים. זכות קדימה בהחלט לסיעות אחרות, אבל אף אחד לא נרשם.

שאול יהלום (מפד"ל):

אדוני היושב-ראש, גברתי שרת החינוך, אני חושב שבדברייך אמרת את הכול. את אמרת שכאשר המפד"ל בקואליציה, אז היא היחידה שדואגת לישיבות ולאולפנות, וכאשר המפד"ל לא בקואליציה, את לא רואה את עצמך, שרת החינוך, כמי שצריכה לדאוג שבבתי-הספר האלה ילמדו כיאות ויוסיפו לנו את הכספים. המפד"ל לא בקואליציה, אז מה את יכולה לעשות? רק עכשיו, כשיש משבר כזה גדול את הולכת למשרד האוצר. אבל מה עם השנתיים שעברו?

גברתי שרת החינוך, את אחראית לכל מערכת החינוך, ולידיעתך, על סגירת משרד הדתות החליטה הממשלה ב-2002, ואז לא היינו שם. ואז היא הכינה את תקציב 2003 ואכן קיצצה, ואז באנו והוספנו את ה-60. אם היינו נשארים, היינו מוסיפים את ה-110, אבל אם אנחנו לא נמצאים אז גמרנו? אז בתי-ספר יתמוטטו? אז ילדים ירעבו? אז מורים לא יקבלו משכורות? מה, את אחראית רק על החלק החילוני? לא על האולפנות ועל הישיבות שקודם שיבחת אותן?

אדוני היושב-ראש, אני מסיים ואומר, שנוכח הדברים האלה ודאי וודאי שצריך לדון בצורה נוקבת במדיניות שרת החינוך והליכוד כלפי הישיבות והאולפנות, ואני מציע להעביר את הנושא לוועדת החינוך לדיון דחוף.

היו"ר יולי-יואל אדלשטיין:

תודה רבה לחבר הכנסת שאול יהלום. חבר הכנסת אורלב, אתה לא מסתפק בדברי השרה ומבקש דיון בוועדה, ולכן ההצבעה שלנו היא על ההצעה של חבר הכנסת יהלום, המציע להעביר את הנושא לוועדה או להסתפק בדברי השרה.

זבולון אורלב (מפד"ל):

אני מסכים לוועדה.


היו"ר יולי-יואל אדלשטיין:

בעד – ועדה, נגד – להסתפק בדברי השרה. ההצבעה החלה.

הצבעה מס' 21

בעד ההצעה להעביר את הנושא לוועדה - 8
בעד ההצעה שלא לכלול את הנושא בסדר-היום – 1
נמנעים – אין
ההצעה להעביר את הנושא לוועדת החינוך, התרבות והספורט נתקבלה.

היו"ר יולי-יואל אדלשטיין:

בעד - 8, מתנגד אחד, אין נמנעים. ההצעה תידון בוועדת החינוך והתרבות של הכנסת.


הצעה לסדר-היום
מדיניות האשפוז בבתי-חולים פסיכיאטריים והתנאים בהם

היו"ר יולי-יואל אדלשטיין:

הנושא הבא הוא הצעתו לסדר-היום של חבר הכנסת שאול יהלום: מדיניות האשפוז בבתי-חולים פסיכיאטריים והתנאים בהם. הצעה לסדר-היום מס' 7665. המשיב הוא שר הבריאות, שכולי תקווה שתיכף יצטרף אלינו. לפחות שר הבריאות לשעבר נמצא כאן. לרשות אדוני שלוש דקות.

שאול יהלום (מפד"ל):

אדוני היושב-ראש, אדוני השר, כנסת נכבדה, בסוף השבוע פתחנו את "סופשבוע", המוסף של "מעריב", ועינינו חשכו. כל מי שלב בגופו, בכה; בכה והצטער כאשר התגלה שם תחקיר אמיץ, תחקיר כואב, תחקיר נוקב על מה שנעשה בבתי-החולים הפסיכיאטריים הפרטיים. נתגלו שם דברים שאינני יכול לפרט בגלל קוצר הזמן, אבל מדובר ב-70 חולים, שלדעת משרד הבריאות לא צריכים להיות בבתי-חולים פסיכיאטריים פרטיים, ואנחנו ממשיכים להחזיק אותם שם כיוון שבתי-החולים הפרטיים לא מוכנים לשחרר את החולים, וכאשר באים צוותים של משרד הבריאות, הם נתקלים באלימות.

הנשמע כדבר הזה? משרד הבריאות לא יכול לשחרר חולים? מדובר בכל המדיניות. מכיוון שבית-חולים ציבורי מקבל פי-שלושה מאשר בית-חולים פרטי, הממשלה לכאורה חוסכת, אבל היא גורמת לכך שהחולים הכי קשים במדינה, חולי הנפש, יהיו  ללא טיפול, ללא רופאים, ללא אחיות, בלא מספיק עובדים סוציאליים, בלא מספיק אוכל, בלא מספיק ביגוד, בלא מספיק חוגים ותרבות. הכיצד אנחנו מסכימים למצב נורא אשר כזה?

למה זה גורם? זה גורם לאלימות כלפי החולים - החולים פצועים, החולים נפצעים. רק לאחרונה, לפי התחקיר, חמישה חולים הגיעו לחדר המיון בבית-החולים "הלל יפה" בחדרה, ומנהל בית-החולים הגיש תלונה ואמר שלא יכול להיות שבפרק זמן כזה יגיעו מאותו בית-חולים פסיכיאטרי לחדר המיון חמישה חולים חבולים.

רבותי, משרד הבריאות חייב להיות אחראי כלפי החולים האלה לא פחות מביחס לכל חולה אחר. אם מדיניות בתי-החולים הפרטיים נכשלה, עליו להחזיק ולתחזק את החולים האלה בבתי-חולים ממשלתיים. אם היא לא נכשלה, הוא חייב לפקח עליהם. בית-חולים שאינו נשמע להוראותיו חייב להיסגר, וההתקשרות עם משרד הבריאות ומשרד הרווחה חייבת להיפסק באותם בתי-חולים שזה היחס בהם.

אם משרד הבריאות חושב שהוא יכול לתחזק חולים בשליש מעלותם, זה לא הגיוני. אני מקבל שלפעמים בבית-חולים פרטי ההוצאות יכולות לרדת ב-10%, ב-20%, לבושתנו, בגלל היעילות של המערכת הפרטית לעומת המערכת הממשלתית המתנפחת והביורוקרטית לפעמים. אבל שליש, בוודאי ובוודאי שאי-אפשר. אי-אפשר להסכים שחולה רגיל בבית-חולים פסיכיאטרי יקבל תקציב של 150 שקל, ובמחלקה הסגורה 250 שקל, ומשום כך יש אינטרס לבית-החולים להחזיק אותו במחלקה הסגורה גם אם מזמן הוא היה צריך לצאת ממנה.

נתון מדהים: יש חולים שנמצאים בבתי-החולים האלה 40 שנה. לא משחררים אותם לחופשות. במה מדובר? בבית-סוהר? האם החולים האלה נשלחו על-ידי בית-משפט לבית-הסוהר? ודאי שלא. כיצד נסכים למערכת אכזרית כזאת, כואבת כזאת? מערכת שכל מי שיש בו מינימום של אנושיות אזרחית במדינת ישראל לא יכול שלא לומר: הרף. אנחנו לא מוכנים שיהיו בבתי-חולים פסיכיאטריים חולים ללא חופשות, ללא טיפול הוגן, ללא תנאים מספיקים, ודרושים לעניין הזה לא פתרונות אד-הוק ולא פתרונות זמניים.

אני קורא מכאן לשר הבריאות להציע לממשלה להקים ועדת חקירה, ועדה אמיתית עם שיניים, ואם צריך - ועדת חקירה ממלכתית לחקר המחדל הזה. יש להסיק את המסקנות בתוך 30 יום ולבצע אותן מייד. ואם צריך להעביר את החולים לבתי-חולים ממשלתיים, ייעשה הדבר. אם צריך להעביר אותם להוסטלים, ייעשה הדבר. בשום אופן אי-אפשר להמשיך במצב הקיים כפי שהתגלה באותו תחקיר, כי הדבר מבייש אותנו ומביא אותנו למצב שדווקא הקודקוד של המערכת, או הייתי אומר לוז המערכת, שהוא החולים הקשים ביותר, מקבל את הטיפול הגרוע ביותר. תודה רבה.

זבולון אורלב (מפד"ל):

אני רוצה להודיע הודעה אישית.

היו"ר יולי-יואל אדלשטיין:

תודה לחבר הכנסת יהלום. הודעה אישית על מה?

זבולון אורלב (מפד"ל):

עומדת פה השרה ותוקפת אותי אישית - - -

היו"ר יולי-יואל אדלשטיין:

אתה חבר כנסת כל כך מנוסה ובקיא. יש לך הודעה אישית, תעביר אותה בכתב לסגנית המזכיר ואנחנו נשקול. בינתיים נשמע את תשובתו של שר הבריאות דני נוה על הצעתו לסדר-היום של חבר הכנסת יהלום בנושא בתי-החולים הפסיכיאטריים.

שר הבריאות דני נוה:

אדוני היושב-ראש, חברי הכנסת, במערכת הבריאות אתה הרי מתמודד עם החולים והקשיים והמצוקות הרבות. אני אומר תמיד, שאולי המסכנים ביותר אלה חולי הנפש. לא תמיד כיוון שמחלתם היא הקשה ביותר, אלא כיוון שמדובר בחולים שאין להם היכולת לזעוק את זעקתם בעצמם. לא פעם אחת ולא פעמיים בני המשפחה שלהם מתביישים לזעוק את זעקתם. מתביישים, לדעתי ללא צורך, ולא עושים זאת בגלל הסטיגמה שעדיין קיימת בחברה הישראלית, במאה ה-21, לגבי חולי ונכי הנפש. לכן אני חושב שזו החובה של כולנו לעשות עוד יותר מהרגיל כדי לעזור לחולי הנפש.

אדוני היושב-ראש, גם אתה באופן אישי, חבר הכנסת אדלשטיין, עוסק בנושא הזה. כמה שיחות היו לנו בנושא הזה, היו פניות שלך אלי בעניין בית-החולים "אברבנאל" ודברים אחרים. בוודאי, חבר הכנסת יהלום, בתפקידו כיושב-ראש ועדת העבודה והרווחה, וחבר הכנסת דהן, קודמי בתפקיד שר הבריאות, אני יודע עד כמה הדבר קרוב ללבו ועשה רבות למענם.

אני חושב שאחד הפרויקטים החברתיים שמדינת ישראל יכולה להתגאות בו הוא שיקום חולי הנפש בקהילה. מדובר באנשים שבמשך שנים רבות היו זרוקים, 20, 30 שנה, בבתי-חולים ללא טיפול אמיתי, כשבעצם צריך ואפשר היה להחזיר אותם למסגרת של חיים בקהילה. הם חיו בבתי-חולים עד שחוקק פה בכנסת אחד החוקים החשובים ביותר מבחינה אנושית וחברתית, חוק שיקום חולי הנפש בקהילה, והמדינה הקצתה תקציבים כדי לשקם את חולי הנפש הללו בקהילה.

אנחנו נמצאים בעיצומן של שתי מהפכות במערכת הבריאות, בכל מה שנוגע לחולי הנפש. מהפכה אחת שהיא בעיצומה, והוצגו בה הישגים רבים מאוד, היא המהפכה המבנית, שאומרת להוציא את כל מי שלא צריך להיות באשפוז ואפשר לשקם אותו בקהילה, אם במסגרת מגורים בהוסטלים, אם במסגרת מגורים עצמאיים. אם אפשר להחזיר למסגרות של תעסוקה כאלה ואחרות - להוציא אותו למסגרת חיים נורמלית ככל האפשר, בריאה ככל האפשר. אלפי חולים שהיו בבתי-חולים לחולי נפש במשך שנים הוצאו במסגרת הזאת לשיקום, ואנחנו ממשיכים במגמה הזאת ובמאמץ הזה.

המסגרת השנייה, שאני מאוד מקווה שתצא לפועל השנה, אף-על-פי ששוב באות הבחירות ומי יודע מתי יהיה תקציב - צריך לעשות את זה - זו הרפורמה של האחריות הביטוחית, של העברת האחריות לתחום בריאות הנפש לקופות-החולים. כמו שכל אחד מאתנו, אם הוא זקוק לאורתופד או לרופא שמטפל בגופו, הולך לקופת-חולים, כך צריך להיות גם עם חולי הנפש.

מה קרה עם  הסיפור הזה של בתי-החולים הפרטיים - ובאמת התיאורים, כפי שגם ציטט אותם חבר הכנסת יהלום, או הזכיר אותם חבר הכנסת יהלום, בכתבה במוסף "סופשבוע" של מעריב, הם קורעי לב. אנשי המשרד איתרו שם 70 חולים שאפשר, לפי מצבם הבריאותי והאבחון שנעשה, להעביר אותם למסגרת של שיקום בקהילה או למסגרת של הוסטלים, למיטב ידיעתי. לצערי הרב, היה לפחות מקרה אחד, אם לא יותר, שבו הניסיון לגשת אל החולים האלה ולהתחיל בתהליך של הוצאתם אל אותם הוסטלים נתקל באלימות.

היו"ר יולי-יואל אדלשטיין:

מצד בתי-החולים הפרטיים?

שר הבריאות דני נוה:

בבתי-החולים הפרטיים, בבית-חולים מסוים אחד לפחות. האלימות הזאת גרמה לכך שההחלטה שאני אישרתי, להוציא את אותם 70 חולים מבתי-החולים הפרטיים להוסטלים, לא מומשה. הוגשה גם עתירה על-ידי בתי-החולים הפרטיים. משרד הבריאות דרש מהם להגיע להתקשרות מחודשת, להסכם מחודש על אשפוזם של החולים. הם לא חתמו על ההסכם, הם עתרו לבג"ץ. היה דיון בבג"ץ, ובג"ץ נתן צו ביניים שאוסר על המדינה ועל משרד הבריאות להוציא את החולים מבתי-החולים הללו. לכן, בכל אותה תקופה שצו הביניים עמד בתוקפו לא יכלו אנשי משרד הבריאות להוציא את החולים הללו מבתי-החולים הפרטיים. לפני זמן לא רב הסתיים הדיון בבג"ץ ובעצם קיבלנו את האור הירוק, צו הביניים הוסר. ההחלטה הברורה של משרד הבריאות היא לגשת שוב לאותם בתי-חולים פרטיים, לראות אם השתנה משהו במצבם של החולים שאובחנו, אותם 70, כמתאימים לצאת לשיקום בקהילה, ולממש את זה.

אנחנו גם פנינו גם למשטרת ישראל כדי שבפעם הבאה שאנשי משרד הבריאות ייגשו כדי לממש את ההחלטה הזאת, נקבל גם גיבוי משטרתי, כי לצערי הרב הניסיון מלמד אותנו שאנחנו ניזקק אולי לאותו גיבוי משטרתי כדי שאפשר יהיה לבצע את הפעולה הזאת ולהוציא את החולים שאפשר להוציא לשיקום בקהילה.

שאול יהלום (מפד"ל):

מה זה להוציא חולים עם משטרה? זה אומר שהשיטה לא בסדר.

נסים זאב (ש"ס):

מה אתה רוצה שהם יעשו?

מיכאל איתן (הליכוד):

חבר הכנסת יהלום, הרי אתה ואני מסכימים, שאם יש שם חולים שצריך להוציא אותם לשיקום, התפקיד  של משרד הבריאות זה להוציא אותם. ואם הם נתקלים באלימות - - -

שאול יהלום (מפד"ל):

אם זאת השיטה, אז תסגור את בית-החולים.

שר הבריאות דני נוה:

חבר הכנסת יהלום, גם כדי לסגור את בית-החולים צריך להוציא את החולים, נכון? אבל כדי להוציא את החולים, אם יש תופעות של אלימות, ודאי שזה התפקיד של המשטרה, כמו בכל מקרה דומה אחר - - -

שאול יהלום (מפד"ל):

על זה אין ויכוח. אתה רואה עם מי יש לך עסק ואתה ממשיך לתחזק אותם ולשלם להם כל חודש.

שר הבריאות דני נוה:

אני מייד מגיע להתקשרות עם בתי-החולים. אבל קודם כול, נקודתית, לגבי אותם חולים שצריך להוציא אותם, על-פי החלטות מקצועיות שהתקבלו על-ידי אגף שירותי בריאות הנפש במשרד הבריאות, אנחנו פנינו גם למשרד לביטחון פנים ולמשטרה כדי לקבל את הסיוע, במידת הצורך, כדי שנוכל לממש את ההחלטה הזאת.

בכל מה שנוגע להתקשרות עם בתי-החולים שהזכרת, אנחנו עומדים על כך שהם יחתמו על חוזה והסכם מחודש באותם תנאים ובאותם קריטריונים שמשרד הבריאות חושב שהם הקריטריונים הנכונים. מי שלא יחתום על ההסכם הזה - נדמה לי שניתן לזה deadline של חודשיים מהיום - משרד הבריאות לא יוכל להמשיך ולהחזיק אצלו חולים נוספים.

אנחנו, בכל אופן, נמשיך במאמץ לאתר, גם בבתי-החולים הפרטיים וגם בבתי-החולים הציבוריים, כל חולה שמבחינה רפואית נמצא מתאים לצאת לשיקום בקהילה, ונוציא אותו לשיקום במסגרות קהילתיות.

לצערי הרב, אם יש צורך להפעיל את כוחות שלטון החוק שיאפשרו לנו לממש את ההחלטה הזאת, נעשה את זה, כי לנגד עינינו עומד רק דבר אחד – טובת החולים ובני משפחותיהם.

אני לא מתנגד, אדוני היושב-ראש, שהמשך הדיון וליבון הנושא הזה יעבור לוועדת הבריאות, העבודה והרווחה של הכנסת.

היו"ר יולי-יואל אדלשטיין:

אני מודה מאוד לשר הבריאות. חברי הכנסת, אם כן, נוכל להצביע. הנושא הוא הצעתו לסדר-היום של חבר הכנסת יהלום: מדיניות האשפוז בבתי-חולים פסיכיאטריים והתנאים בהם. שר הבריאות מבקש דיון בוועדה. אדוני המציע?

שאול יהלום (מפד"ל):

מסכים.

היו"ר יולי-יואל אדלשטיין:

לכן, הצבעה בעד - דיון בוועדה, נגד - להסיר מסדר-היום של הכנסת. ההצבעה החלה.

הצבעה מס' 22

בעד ההצעה להעביר את הנושא לוועדה - 5
נגד - אין
נמנעים – אין
ההצעה להעביר את הנושא לוועדת העבודה, הרווחה והבריאות נתקבלה.


היו"ר יולי-יואל אדלשטיין:

בעד - 5, אין מתנגדים, אין נמנעים. אני קובע כי הנושא אושר ויועבר להמשך הטיפול בו בוועדת העבודה, הרווחה והבריאות של הכנסת. הנושא, כידוע, כאוב וחשוב.

חברי הכנסת, חבר הכנסת זבולון אורלב ביקש הודעה אישית בעקבות דברי שרת החינוך, התרבות והספורט. ראיתי את הבקשה שלו, בדקתי את התקנון, שקלתי, ואדוני, חבר הכנסת אורלב, אני קובע כי אין כאן מקום להודעה אישית. למיטב שיפוטי, לא תקפה השרה באופן אישי את חבר הכנסת. היתה לכם מחלוקת על עובדות, מבחינת איזה קטע סגנוני. דרשת ממנה להתנצל והיא התנצלה בזמן אמת. מבחינתי זה תם. אם אדוני לא מסכים עם החלטתי, יש כידוע מכשירים נוספים בכנסת לטפל בנושא הזה. תודה.

הצעות לסדר-היום
מצבו של ארגון זק"א

היו"ר יולי-יואל אדלשטיין:

הנושא הבא שלנו הוא: מצבו של ארגון זק"א - הצעות לסדר-היום מס' 7652, 7653 ו-7671. יש כמה מציעים, והמשיב הוא שר הבריאות שנמצא אתנו, חבר הכנסת נוה. הראשונה היא חברת הכנסת גילה פינקלשטיין. לאחר מכן - חברת הכנסת לאה נס וחבר הכנסת נסים דהן.

גילה פינקלשטיין (מפד"ל):

אדוני היושב-ראש, כנסת נכבדה, נדמה לי כי לא צריך לפרט ולספר בשבחו של ארגון זק"א, ארגון שחדר לתודעה של כל אדם ואדם בחברה הישראלית, מעוז להקרבה עצמית וחסד של אמת. אותיות שם הארגון חקוקות במוחנו מתמונות פינוי נפגעי הפיגועים שהחרידו את האדמה ואת הלבבות וטיפול בפצועי תאונות הדרכים הרבות. זהו ארגון שבקונסנזוס, ארגון שמתייחס לכל חלקי החברה כפי שהיא מתייחסת אליו - באהבה, בכבוד ובהערכה עצומה.

אך יחסי החברות שבין החברה הישראלית לארגון החסד הנהדר הזה אינם משתקפים בכל המובנים. זק"א מתקיים מתרומות. הוא תלוי בטוב-לבם של נדבנים מהארץ ומחו"ל. בשבועות האחרונים שמענו כולנו על החשש להמשך דרכו של ארגון זק"א עקב קשיים כלכליים. שמענו ושתקנו. וכך, בעוד מונחת על צווארו חרב פשיטת הרגל, אל מול אדישותנו כחברה, זק"א מעניק לחללים ולנפגעים את החסד האחרון. קשה להאמין שארגון כה מיוחד, היחיד בארץ המטפל במקרי מוות לא-טבעיים, אינו זוכה להכרה ולתמיכה נאותה מהמדינה.

במצב הנוכחי, ארגון זק"א עתיד לחדול מפעילותו בחודשים הקרובים. אני חוששת וחרדה מעצם המחשבה על הפסקת פעילותו. מי יטפל בפצועים שלנו באותה מסירות ומהירות? מי יכבד את מתינו? מי יאסוף את איברי חללינו?

אם מישהו חושב שהפתרון למצב טמון בהקמת גוף ממשלתי שיבצע משימות אלו – טעות בידו. גוף ממשלתי שכזה יצריך הפניית כספים רבים ויגרור מאחוריו זנב ביורוקרטי מפואר ומסורבל. למה שלא נחזק ארגון שכבר קיים, מתפקד והוכיח את יעילותו וחשיבותו? איך נוכל לעמוד מנגד בעוד מוסד שכולו טוב, אנושי, פושט ידו לעזרה? איך נוכל להישיר מבט אל האנשים שגמלו עמנו ועם אחינו את החסד האחרון, בעוד אנו מתייחסים אליהם כאל מובן מאליו? אנו שמים את מבטחנו בתורמים נדיבים, ומדגימים באופן מזעזע את שיטת ה"סמוך", הרשלנית כל כך.

אני קוראת לממשלה להראות את הכרתה בנחיצות הארגון שמטפל במקומה בנפגעים. הכרה – המשמעות של זה היא תקציב. עליה לאמץ את הארגון שהפך לאומי כל כך. עלינו כחברה רובצת האחריות המוסרית להשיב חיים לארגון הקודש שמסייע לכולנו לחיות ולמות בכבוד.

עם זאת, חובה לחזק את מנגנוני הבקרה על הפעילות הכלכלית הענפה הכרוכה בהפעלת מערכת מורכבת כזאת, כדי להבטיח שהסכומים שיופנו אליה אכן ינוצלו ביעילות וישיגו את מטרתם. חייבת להיות שקיפות מלאה בדיווח על השימוש שעושה הארגון בכספי התרומות והתמיכות כאחד. תודה.

היו"ר יולי-יואל אדלשטיין:

תודה לחברת הכנסת גילה פינקלשטיין, חברת הכנסת לאה נס לא נמצאת כאן, לצערי, ולכן היא לא תציע. חבר הכנסת נסים דהן - בבקשה - הוא הדובר הבא.

נסים דהן (ש"ס):

אדוני היושב-ראש, חברי חברי הכנסת, כבוד השר, כולנו קראנו בדאגה את הכתבות בעיתונות. אני ידעתי מה שקורה בארגון זק"א גם מידע אישי, גם את הבעיות הפנימיות וגם את הבעיות כלפי חוץ. מה שמדאיג אותנו אלה הבעיות כלפי חוץ.

ארגון ששם לעצמו למטרה לא לקבל תקציבי מדינה - אני מעיד כאן שבתקופתי כשר הבריאות הצעתי להם בהסכמת הממשלה למסד אותם ולהעסיקם כעובדי מדינה לכל דבר. הגשתי להם הצעה, זה היה צריך להיות דרך המכון לרפואה משפטית, כי פעילותם היא מאופי המכון. הצעתי להם לקבל תפקיד רשמי, ממשלתי, ממוסד, כעובד מדינה לכל דבר ועניין. ייאמר לזכותם שהם התייעצו עם הרבנים שלהם וחזרו אלי ואמרו: סליחה, אנו מסרבים. הנימוק: כיוון שעיסוקם נובע רק מההלכה של כבוד המת, הם לא רוצים בשום פנים ואופן שיתערבו להם כעובדי מדינה כיצד ואיך לנהוג, מתי לפעול, באילו שעות לפעול. הם לא רצו להיות ממוסדים, כי אז הם יצטרכו לקבל על עצמם כל מיני תכתיבים שאולי הם בניגוד להלכה, או לא מתאימים לרוח ההלכה או עלולים לסתור את ההלכה.

זק"א הוקם, למי שלא זוכר, תחת השם של כבוד המת בלבד. בהתחלה הם היו ארגון שמתעסק רק בדאגה להביא לקבורה יהודית, לקבר ישראל את מי שהיו באותן נסיבות לא זוכים לקבר ישראל. קראו להם: חסד של אמת. לכל אלה שלצערנו הרב שמו קץ לחייהם, נטלו את חייהם בידיים, או אנשים שנהרגו או נפטרו ורק לאחר זמן נתגלתה גופתם ובינתיים תהליך הריקבון לא נתן לאנשים מן השורה - רק אנשים המודרכים על-ידי חסד של אמת, כמצווה עליונה של הבורא יתברך, יכולים היו לפעול ולהתרכז בפעילות הזאת. מאז הם התרחבו ולקחו על עצמם עוד משימות במקומות שהממשלה והמוסדות לא הגיעו אליהם, הם נכנסו לשם ועזרו בכל דבר ועניין, ואני לא רוצה לחזור על דברי קודמתי, היא תיארה כאן בצורה מצוינת את ארגון זק"א.

דא עקא, שמצד אחד הם לא רוצים להתמסד, אך מצד שני הממשלה כממשלה חייבת לדאוג שהם יקבלו תקציבי תמיכה ממשרדי ממשלה שונים. גם את זה הם לא מקבלים. אומנם, הם מקבלים סיוע – אני יודע את זה מידיעה אישית, מכך שליוויתי אותם שנים כשהייתי שר הבריאות; היה לי הכבוד לשרת את עם ישראל בתפקיד שר הבריאות. הם קיבלו סיוע קצת ממגן-דוד-אדום, קצת מהצבא, קצת ממשרד הבריאות. הם קיבלו בעיקר ציוד וסיוע לוגיסטי, אך כספים שיאפשרו להם להמשיך לתפקד ולפעול - רובם עובדים בהתנדבות.

אדוני היושב-ראש, זה אחד הארגונים הנפלאים במדינת ישראל. הרוב המוחלט של הפעילים שם עובדים בהתנדבות מוחלטת. הם כוננים, הם מצוידים באיתוריות, הם מקבלים קריאה, הם יכולים לעזוב את העבודה, לעזוב את המשפחה, בליל הסדר. עבדכם הנאמן, בפיגוע הגדול בליל הסדר, היה במלון "פארק". היחידים סביב שולחן הסדר היו אנשי ארגון זק"א. כולם עזבו את המשפחות כמוני והגיעו בליל הסדר לנתניה והמשיכו בפעילות. את ליל הסדר המפורסם ההוא עשינו רק לאחר שכל האירוע נגמר. זה היה ב-04:00 בערך, לפנות בוקר, כל אלה שהשתתפו בהצלה, ישבנו יחד ועשינו לעצמנו ליל הסדר מאוחר, כמעט לפני סוף אותו לילה.

זה ארגון זק"א, רובו ככולו מתנדבים. יחידים מקבלים משכורת, בעיקר אנשי מינהלה, אף אחד לא מאנשי השטח, רק אנשי מינהלה ואלה שמרכזים את הפעילות - צפון, דרום, מרכז. הם חילקו את זה.

הארגון הזה חייב להמשיך להתקיים, אדוני השר; אני בטוח שגם אתה חושב כך. צריך למצוא יחד את הדרך לעזור לארגון הזה, שמצד אחד הוא ימשיך לשמור על עצמאותו, כיוון שהוא רוצה להיות צמוד רק לאילני ההלכה. בכל הפעילות שלו הוא פועל רק על-פי ה"שולחן ערוך". מצד אחד, לשמור על העצמאות שלו; מצד שני, יש לדאוג שהוא יוכל להתקיים מתקציבי תמיכה כאלה ואחרים, ממשלתיים. כמובן, הוא ימשיך לאסוף תרומות. עיקר הפעילות שלו נשענת על  תרומות, הוא חי מתרומות, אך הבסיס חייב להיות תמיכה קבועה של הממשלה. תודה.

היו"ר יולי-יואל אדלשטיין:

תודה לחבר הכנסת נסים דהן. ישיב, כאמור, שר הבריאות, חבר הכנסת דני נוה.

שר הבריאות דני נוה:

אדוני היושב-ראש, חברי הכנסת, חבר הכנסת נסים דהן, חברת הכנסת גילה פינקלשטיין, שהעלו באמת הצעה בנושא חשוב, ארגון זק"א הוא ארגון שעושה מלאכת קודש. לצערי הרב, עם ישראל ראה את אנשי הארגון לא פעם אחת ולא פעמיים במצבים הקשים והנוראיים ביותר אחרי פיגועים, נמצאים בשטח ועושים את מה שהם עושים; ארגון, שאגב מתנדב ופועל לא רק בארץ, אלא גם יוצא למרחקים בחו"ל כאשר ישראלים נמצאים במצוקה, או כאשר יש אסונות גדולים בקנה-מידה עולמי.

הארגון, כמו שנאמר פה לפני כמה דקות, שינה במקצת את ייעודו. כלומר, אם בתחילה הוא היה ארגון חסד של אמת ועסק אך ורק בזיהוי קורבנות אסון, הוא הרחיב את פעילותו לפעילויות הצלה שונות, שחורגות מהמשימות הראשוניות שהוא לקח על עצמו. כמובן, מדובר בפעולות חשובות וברוכות.

הארגון, כמו שאמר קודמי בתפקיד, חבר הכנסת דהן, במשך שנים לא רצה להיות שעון על תמיכתה של המדינה ורצה דווקא להקפיד על עצמאותו. הארגון נקלע לקשיים כלכליים רציניים ביותר. אני ודאי בעד זה שתימצא הדרך להמשיך ולהפעיל את הארגון הזה ושהוא ימשיך בפעילותו, הלוואי שלא נזדקק, אך לצערנו הרב אנו נזדקק לפעילות של הארגון החשוב הזה.

בכל מה שנוגע לתמיכה הממשלתית, חלק מהפעילויות שלו לא נוגעות למערכת הבריאות גרידא, אלא למשרד לביטחון הפנים ולמשרדים אחרים, אבל בכל מה שנוגע למשרד הבריאות, אנו בוחנים כרגע את מה שנקרא מבחני התמיכה בעמותות ובארגונים, כדי לראות איך אפשר להביא לכך שהארגון יוכל מבחינה חוקית לקבל גם סיוע מהמדינה, אף שתקציב התמיכות שלנו בארגונים ובעמותות שעוסקים בנושאי בריאות, מלכתחילה הוא תקציב קטן ודל. בכל אופן, זו יכולה להיות תרומתנו כמשרד הבריאות לטובת העניין הזה.

כל מה שאני יכול לעשות, ואמשיך לעשות כדי לסייע לארגון זה, אעשה. אני מציע שהנושא יועבר לוועדת העבודה, הרווחה והבריאות של הכנסת להמשך מעקב וטיפול.

נסים דהן (ש"ס):

או כספים.

שר הבריאות דני נוה:

אין לי התנגדות.

היו"ר יולי-יואל אדלשטיין:

השר מבקש רק דיון בוועדה, הוא לא יכול לקבוע איזו ועדה; רק המליאה יכולה לקבוע זאת.

נסים דהן (ש"ס):

כספים.

היו"ר יולי-יואל אדלשטיין:

אתה תשמיע את דעתך, כמו שאתה יודע, לאחר ההצבעות.

מצבו של ארגון זק"א - אלה ההצעות לסדר-יום של כמה מציעים - השר ביקש דיון בוועדה. חברת הכנסת פינקלשטיין תסכים לדיון בוועדה?

גילה פינקלשטיין (מפד"ל):

כן.

היו"ר יולי-יואל אדלשטיין:

חבר הכנסת נסים דהן כבר הודיע שהוא מסכים לדיון בוועדה.

לכן ההצבעה שלנו: בעד – דיון בוועדה, נגד – להסיר מסדר-יומה של הכנסת. חברי הכנסת, ההצבעה החלה.

הצבעה מס' 23

בעד ההצעה להעביר את הנושא לוועדה – 7
נגד – אין
נמנעים - אין
ההצעה להעביר את הנושא לוועדת הכספים נתקבלה.

היו"ר יולי-יואל אדלשטיין:

בעד – 7, אין מתנגדים, אין נמנעים. הדיון יתקיים בוועדת הכספים כבקשתו של חבר הכנסת נסים דהן, אם אין הצעות אחרות. אין הצעות אחרות, ועדת הכספים תדון בנושא חשוב זה.


הצעות לסדר-היום
מכת גנבת המתכות


היו"ר יולי-יואל אדלשטיין:

הנושא הבא הוא: מכת גנבת המתכות - הצעות לסדר-היום מס' 7641, 7657, 7658, 7666 ו-7675. סגן השר לביטחון הפנים, חבר הכנסת אדרי, כבר אתנו. הוא יהיה המשיב מטעם הממשלה. חבר הכנסת ניסן סלומינסקי יהיה ראשון המציעים, אחריו ידברו חברי הכנסת אבשלום וילן, יאיר פרץ ואיוב קרא. בבקשה, אדוני, שלוש דקות לרשותך.

ניסן סלומינסקי (מפד"ל):

אדוני היושב-ראש, חברי חברי הכנסת, אדוני סגן השר, לאחרונה, והכוונה לפרק זמן קצת ארוך, אנחנו עדים לתופעה מדהימה ומדאיגה מאוד. מחירי המתכות, מכל מיני סיבות, עלו בכ-100%, ולכן התחילה תופעה של גנבת מתכות. אנשים התחילו לגנוב תמרורים, אחר כך עברו לגנבת פסי רכבת, פירקו עמודים - -

סגן השר לביטחון פנים יעקב אדרי:

פסים של ניקוז.

ניסן סלומינסקי (מפד"ל):

תיכף אגיע לזה. - - פירקו מעקות בטיחות, במין טירוף מוחלט. הסתכנו אפילו בשרפה של כל הגומי והחומרים שעוטפים את המתכת כדי להגיע לצינור עצמו. זה דבר מטורף, דבר שהוא לא נורא כשלעצמו  אך גורם סכנת נפשות אמיתית.

בעקבות זאת הגשתי הצעת חוק, שמטרתה לקבוע שעבירות אלה יעברו למישור הפלילי והעונש יגדל מאוד. ההצעה כבר עברה בקריאה טרומית ועכשיו נמצאת בוועדה בהכנה לקריאה ראשונה.

מאז התגברה התופעה והפכה למשהו שאתה כבר לא יכול לדמיין אותו. התחילו לגנוב מתכת מאנדרטאות, ממצבות, מקברים, לגנוב כל מה שיש בו איזה אלמנט של מתכת, והיינו עדים לכך בשבוע האחרון. עד כדי כך, לשפל כזה הגיעו.

המשטרה טוענת שהמעשים האלה הם תוצאה של ההצלחה שלה להשתלט על מכירת הסמים באזור לוד, ולכן גנבי הסמים - כך הם מסבירים - לא הולך בסמים, עברו לגנוב מתכות.

סגן השר לביטחון פנים יעקב אדרי:

מי נתן לך את ההסבר הזה?

ניסן סלומינסקי (מפד"ל):

כך כתוב בעיתון. אני חושב שאין לזה שום קשר – אולי גם זה, אבל גנבת המתכות קדמה בהרבה, עד כדי כך שכבר הספקתי להגיש הצעת חוק שעברה קריאה טרומית. אולי זה דחף עוד כמה לגנבת מתכות.

גנבת המתכות היא תופעה נוראה, שגורמת סכנת נפשות. היו תאונות רכבת: גונבים פסי רכבת, מגיעה רכבת – תאונה. גונבים תמרור "עצור", אדם לא יודע שיש "עצור", נוסע, נכנס – התנגשות. זה ממש פיקוח נפש. לכן הצעת החוק שלי טענה, שאותו אדם יהיה אשם גם בגרימת מוות בפזיזות - או דברים מהסוג הזה, תלוי איך נגדיר את זה.

אני חושב שהמדינה והמשרד לביטחון פנים חייבים לתת את הדעת על העניין הזה, כי לא מדובר על גנבות רגילות, מדובר על סכנת נפשות, ואם לא יתגברו על זה, אין לזה מעצור. מי יכול להשתלט על כל פסי הרכבת במדינת ישראל, על כל התמרורים במדינת ישראל, על כל עמודי התאורה במדינת ישראל, על כל המעקות? מי מסוגל? אם לא יתפסו את השור בקרניו, ומייד, ויוחמר העונש, אני לא יודע לאן נגיע בתחום הזה. תודה.

היו"ר יולי-יואל אדלשטיין:

תודה לחבר הכנסת ניסן סלומינסקי. חבר הכנסת אבשלום וילן הוא הדובר הבא, חבר הכנסת יאיר פרץ אחריו, ואם לא נראה אותו כאן - חבר הכנסת איוב קרא.

אבשלום וילן (מרצ-יחד):

אדוני היושב-ראש, סגן השר, רבותי חברי הכנסת, ראינו בשבוע האחרון תופעה נוראית, כפי שתיאר חבר הכנסת ניסן סלומינסקי, שפירקו מאנדרטת הצנחנים את אותיות המתכת כדי להביאן לשוק השחור. כבר אין גבול לכמה נמוך, משפיל, מבזה ומעורר שאט-נפש מסוגלים גנבים במדינת ישראל לרדת.

עם זאת, אני חושב שמה שהציע חבר הכנסת ניסן סלומינסקי - היא הנותנת. קודם כול צריך לשנות את החוק. גם אם הכנסת מתפזרת בתוך שבועיים, שלושה שבועות, אתה צריך לדאוג, ונגבה אותך במלוא הגיבוי האפשרי, שהצעת החקיקה הזאת תסתיים עד גמר מושב הכנסת. מה שקורה פה זאת שערורייה. נתתי לשר עצמו, אישית בידיים, כמה מכתבים. האזור שלי הוא המערב הפרוע מבחינת גנבת מתכות. כל אזור הדרום והנגב - פשוט לא ייאמן. פעם אחרי פעם אני מביא מכתבים. מגיעים לשדות בלילות ומפרקים כל מה שניתן. מסרתי לשר אישית שמות של מקומות יישוב. הרי הגנבים האלה לא מתביישים.

סוף-סוף עצרו את האחים פריניאן המפורסמים ממושב הודיה. אני מזמין אתכם להסתכל בפתח ביתם, איזה מגרש גרוטאות היה שם, עם ברזלים, מתכות מכל הסוגים, ועם משאיות שמעמיסות את זה, לוקחות לנמל אשדוד את הסחורה הגנובה והבלתי-חוקית כדי להעביר לסין. אז מה כל הסיפורים האלה? מה הבעיה? עשרה שוטרים, שעובדים כמו שצריך, תופסים אותם ושלום על ישראל.

אם יש בעיה חוקית, נעביר את החוק של ניסן בתוך שלושה שבועות, אבל אני חושב שאין בכלל הרתעה. הם מצפצפים, הם עושים מה שהם רוצים. יש שם עולם תחתון שהשתלט על אזורים שלמים. המגרשים גלויים, כל אחד רואה אותם, עוברים ליד כביש - לא אתן פה את רשימת היישובים כי זאת בימת הכנסת, אבל אני יכול לתת את זה לסגן השר. הם יודעים את זה, ואני לא מבין למה לא פועלים נגדם. מה, צריך לחכות שיעשו מעשה ונדלי כזה של פירוק מצבות? וזה שמפרקים מכסי ברזל של ביוב מכבישים או כל דבר אחר, זה כן בסדר? או מסילות ברזל, שחס וחלילה יקרה אסון?

ואסל טאהא (בל"ד):

שלטי מע"צ.

אבשלום וילן (מרצ-יחד):

שלטי מע"צ, כל מה שקבוע וסימנו ברזל, מתכת - מפורק. לא מחביאים את זה. שמים בחצרות, ביישובים ידועים. כל צילום אוויר - למה צילום אוויר? סע, אני מוכן לקחת את השר על הכביש, באזור שלי, בין אשדוד לאשקלון, לבאר-שבע, אני מוכן להראות, כל אחד יודע את זה. המשטרה צריכה לפשוט, לשים את החבר'ה האלה מאחורי סורג ובריח, להביאם למשפט.

ראיתי שכשהתלבשו על העובדים הזרים הלכו בכל העוצמות, לפעמים גם ביותר מדי עוצמות. באו לאנשים בארבע בלילה, מה לא עשו? אוקיי, הבנו, עכשיו הזמן, בארבע בלילה, בשתיים בלילה, להתלבש על השודדים האמיתיים, להביא אותם, לכלוא אותם ולטפל כמו שצריך.

היו"ר יולי-יואל אדלשטיין:

תודה לחבר הכנסת אבשלום וילן. מכיוון שלצערי אני לא רואה לא את חבר הכנסת יאיר פרץ ולא את חבר הכנסת איוב קרא, נאפשר לסגן השר לביטחון הפנים יעקב אדרי להשיב למציעים בשם הממשלה. בבקשה.

סגן השר לביטחון פנים יעקב אדרי:

אדוני היושב-ראש, חברי חברי הכנסת, אכן גנבת המתכות מכל הסוגים היא תופעה קשה מאוד, שפשתה בכל רחבי הארץ. אין מקום, אין פינה, אין רחוב ואין אוביקט שלא הגיעו אליו. בהתחלה אלה היו תמרורים, מכסים של ביוב, של ניקוז, היום אין דבר שלא הגיעו אליו.

בדקתי, אני יכול להגיד משהו שלא מנחם בכלל. התופעה הזאת קיימת בהרבה ארצות בעולם בגלל עליית מחירי המתכות בעולם, בעיקר בגלל הצריכה האדירה בסין ובכמה מקומות נוספים. אנחנו, במשטרה, הרי מחליפים מידע, והבעיה קשה.

אבל אנחנו מסתכלים על מה שקורה במדינת ישראל, ובעיקר בדרום - צודק חבר הכנסת וילן. נתנו בינתיים מענה ביחידה מיוחדת שהוקמה רק לצורך העניין הזה, לטפל בנושא הברזל והמתכות, אבל זה פשוט מדהים לאיזה שפל הגיעו אנשים, שעוקרים מתכות ממצבות, מלוחות זיכרון. הרימו נגמ"ש שלם מאיזו כניסה של קיבוץ. יש בעיה בבסיסי צה"ל, והפנינו את תשומת הלב של מי שצריך - גם משם נגנבו דברים, וזה מדהים איך עושים את זה, והם עושים את זה בכל הדרכים ובכל הכלים.

לפי הנתונים הסטטיסטיים, יש עלייה גבוהה בגנבות ברזל ומתכות. ב-2004, מינואר עד יולי, נפתחו 144 תיקים; ב-2005, באותה תקופה - 447 תיקים. זו עלייה של  210%, זה לא פשוט. זה מצביע בדיוק על המגמה, ואני חושב שאנחנו לא צפויים לרגיעה בגנבות, אלא זה יימשך ויימשך. מובן שצריך לתת טיפול מערכתי בכל רחבי הארץ, בעיקר בדרום.

אנחנו החלטנו לתקוף את הנושא. אי-אפשר ללכת אחרי כל הגנבים. אנחנו הולכים ותוקפים את אלה שלוקחים את המתכות למפעלים, והגענו לכמה מפעלים שמתיכים את המתכות, ועושים את מה שעושים, ומוכרים הלאה. הגענו, וכבר נפתחו 21 תיקים נגד בעלים של מפעלי מתכת, שכאשר הם מקבלים סחורה גנובה - וכמובן במחיר טוב, מחיר זול - לכולם זה טוב: לגנבים, למפעלים, לזה שקונה את המתכת בסין, כולם מרוויחים. כמובן, זאת תעשייה שלמה שבסופו של דבר משתלמת לכולם, רק לא לתושבי המדינה, לכל התשתיות שנפגעות בגדול.

כבר נפצעו אנשים בבורות שהורידו מהם את המכסים – נפצעו, שברו ידיים, רגליים. יש לנו נתונים מאוד מעניינים בעניין הזה.

מובן שצריך לעשות הכול, בעיקר פעילות מודיעין על מפעלים שמתיכים את המתכות ומוכרים אותן הלאה. אני מאוד מקווה שבעבודת מודיעין טובה - ועושים אותה, אני יכול להגיד את זה מדיונים פנימיים - אני מאוד מקווה שהמגמה הזאת תיבלם ונוכל לשים יד על כל אלה שעושים את הדברים החמורים האלה, כפי שאמרו כאן כל חברי הכנסת. אני מאוד מקווה שיוקל לנו בעניין הזה. הרי איפה שיש כסף טוב - שם תמצאו את הגנבים ואת השודדים, ויש כסף טוב בעניין הזה. זה גם כסף קל - לא משקיעים כלום. באים עם המנופים של המשאיות, מעמיסים משאית והולכים הלאה.

אני מאוד מקווה שעם כל הטיפול הנקודתי שפירטתי כאן, באמת העניין הזה יצטמצם. אני מבטיח דבר אחד - שהמשטרה לקחה את זה לתשומת לבה, היא עושה מאמצים, ונרגיש את זה גם במהלך השנה. תודה רבה.
אבשלום וילן (מרצ-יחד):

שאלה לסגן השר.

היו"ר יולי-יואל אדלשטיין:

רק שנייה, חבר הכנסת וילן. אם סגן השר יסכים - אני אאפשר לך לשאול. לא הבנתי. יש עמדת ממשלה בנושא החקיקה של חבר הכנסת סלומינסקי?
סגן השר לביטחון פנים יעקב אדרי:

אני באופן אישי אשמח לתמוך בזה. אני לא יודע מה העמדה, לא שמעתי, אבל אני עצמי חושב שצריך להחמיר בענישה הזאת - בכל דרך - ואני בעד. אני אגב צועק לכל אורך הדרך: צריך להחמיר; לא רק בזה, יש עוד הרבה נושאים.
היו"ר יולי-יואל אדלשטיין:

הממשלה מסכימה לכך?
ניסן סלומינסקי (מפד"ל):

- - - צריך לזרז את זה - - -
היו"ר יולי-יואל אדלשטיין:

אם אתה רוצה, ברשותך, חבר הכנסת וילן רוצה לשאול אותך משהו.
אבשלום וילן (מרצ-יחד):

סגן השר, יש דבר מאוד פשוט. בנמל אשדוד מעמיסים את האוניות. מגיעות משאיות שלמות עם גרוטאות ממקומות ריכוז. איפה תעודות המשלוח? איפה תעודות הקנייה? הרי רק דרך זה אפשר לסגור 80% מהסיפור.
סגן השר לביטחון פנים יעקב אדרי:

סביר להניח שמה שאמרת ידוע למשטרה, וזה גם נבדק ומטופל, אבל אני שוב אפנה את תשומת לבם של האנשים הנוגעים בדבר.
היו"ר יולי-יואל אדלשטיין:

מבחינת ההצעה, מה אתה היית רוצה שנעשה?
סגן השר לביטחון פנים יעקב אדרי:

אין לי שום - - -

אבשלום וילן (מרצ-יחד):

לוועדה.
סגן השר לביטחון פנים יעקב אדרי:

לוועדה.
ניסן סלומינסקי (מפד"ל):

ועדת הפנים.
היו"ר יולי-יואל אדלשטיין:

והמציעים - חבר הכנסת וילן וחבר הכנסת סלומינסקי - מסכימים?
קריאות:

- - -
היו"ר יולי-יואל אדלשטיין:

אז אנחנו נצביע. אני מודה קודם כול לסגן השר לביטחון הפנים, חבר הכנסת אדרי, אבל לפני שנצביע נאפשר לחבר הכנסת נסים זאב להציע הצעה אחרת.
נסים זאב (ש"ס):

אדוני היושב בראש, סגן השר, הגמרא אומרת: לא עכברא גנב אלא חורא גנב. המשמעות, שלא הגנב הוא האשם אלא החור שהוא פנוי. אותו דבר כאן.

אתמול, למשל, הבאנו הצעת חוק בנושא הדלק, שלפיה אנחנו מטילים את מלוא האחריות על דלק מהול על בעל התחנה, ולא על זה שמביא, כי תמיד אפשר לזרוק את זה על בעל הרכב, שיכול להיות שהוא ערבב בדרך את הדלק בחומרים נוספים. אותו דבר כאן. צריך לדעת שהאחריות היא על זה שקונה את החומר.

אגב, כבוד סגן השר, ידע לו - הם מזמינים מראש, אותם מפעלים אומרים לגנבים: אנחנו צריכים כך וכך טונות ברזל, נחושת, ותראה כמה כבלים של חברת החשמל, שמניחים אותם רק לערב אחד, הולכים. שורפים את כל המתכת, את כל הכבלים האלה, שהם כל כך יקרים, כדי למכור אותם לפי קילו נחושת. זה דבר שלא ייעשה. פשוט שערורייה.
היו"ר יולי-יואל אדלשטיין:

תודה.

אם כן, חברי הכנסת, נעבור להצבעה. ההצעה היא של כמה חברי הכנסת: מכת גנבת מתכות. כולם מסכימים לדיון בוועדה. לכן, ההצבעה היא בעד - דיון בוועדה; נגד - להסיר מסדר-היום של הכנסת. ההצבעה החלה.
הצבעה מס' 24

בעד ההצעה להעביר את הנושא לוועדה - 9
בעד ההצעה שלא לכלול את הנושא בסדר-היום - אין
נמנעים - אין
ההצעה להעביר את הנושא לוועדת הפנים ואיכות הסביבה נתקבלה.

היו"ר יולי-יואל אדלשטיין:

בעד - 9, אין מתנגדים, אין נמנעים. הדיון יתקיים - בהעדר הצעות אחרות - בוועדת הפנים ואיכות הסביבה של הכנסת. תודה רבה.


הצעה לסדר-היום
התעללות בחיילת לסבית מגדוד "קרקל"
היו"ר יולי-יואל אדלשטיין:

הנושא הבא הוא הצעה דחופה לסדר-היום, מס' 7678, של חברת הכנסת אתי לבני: התעללות בחיילת לסבית מגדוד "קרקל". בבקשה.
מוחמד ברכה (חד"ש-תע"ל):

מה זה?
היו"ר יולי-יואל אדלשטיין:

זה סדר-היום שלפני, שקיבלתי אותו ממזכירות הכנסת.
אתי לבני (שינוי):

זו תוספת לסדר-היום. אני הגשתי ערר.
מוחמד ברכה (חד"ש-תע"ל):

כן, אבל למה פה - - -
קריאה:

- - -
מוחמד ברכה (חד"ש-תע"ל):

אז תגידו. אנחנו מחויבים לכל מיני לוחות זמנים. דוחים משהו, מסדרים משהו, כדי - - -
היו"ר יולי-יואל אדלשטיין:

חבר הכנסת מוחמד ברכה, אין לי  - - -
מוחמד ברכה (חד"ש-תע"ל):

זה לא בסדר.
היו"ר יולי-יואל אדלשטיין:

אין לי אלא להסכים אתך, אבל זה סדר-היום שקיבלתי מן המזכירות. אתה מוזמן לבדוק במזכירות למה - - -
ואסל טאהא (בל"ד):

אצלנו זה לא מעודכן.
אריה אלדד (האיחוד הלאומי - ישראל ביתנו):

זה לא מה שפורסם - - -
מוחמד ברכה (חד"ש-תע"ל):

למה אנחנו מחויבים? לנו יש לוחות זמנים. לפעמים דוחים חמש דקות שם, חמש דקות שם - - -
היו"ר יולי-יואל אדלשטיין:

חבר הכנסת ברכה, אין לנו ויכוח אתך. יתר על כן, הצעתה של חברת הכנסת לבני - - -
מוחמד ברכה (חד"ש-תע"ל):

- - -
היו"ר יולי-יואל אדלשטיין:

חבר הכנסת ברכה, כפי שאמרתי, אין לך ויכוח אתנו. יתר על כן, לפי הסימונים שלפני - ואתה היית סגן יושב-ראש הכנסת - הצעתה של חברת הכנסת לבני אושרה בערעור בוועדת הכנסת - -
מוחמד ברכה (חד"ש-תע"ל):

ערעורים - בדרך כלל בסוף סדר-היום.
היו"ר יולי-יואל אדלשטיין:

- -  ולכן היא צריכה להידון בסוף סדר-היום. לכן, אני מציע שתבדוק עם המזכירות למה זה הלו"ז, אבל הלו"ז שלפני הוא מעודכן.
מוחמד ברכה (חד"ש-תע"ל):

בעידן המחשוב אפשר לפחות לעדכן.
היו"ר יולי-יואל אדלשטיין:

בבקשה, גברתי, שלוש דקות לרשותך. יש לך רשות הדיבור.
אתי לבני (שינוי):

אדוני היושב-ראש, חברותי - שאינן - וחברי חברי הכנסת, הנושא הזה הוא נושא מאוד חמור, ולכן גם הגשתי ערר הבוקר, והוא התקבל.

תחילתו של הסיפור בידיעה שפורסמה השבוע בעיתונים על התעללות מזעזעת בחיילת בעלת נטיות מיניות שונות, חד-מינית - נטיות לסביות - בגדוד "קרקל". גדוד "קרקל" הוא גדוד שבו משרתים בנים ובנות ביחד, זה גדוד הלוחם לחימה קלה בגבול ירדן, הוקם לפני כמה שנים, ויש לו הצלחות לא מבוטלות.

והנה עולה שחיילת - שהיא קצת יוצאת דופן, שהיא קצת אחרת - אין לה מקום בגדוד כזה כי מתנכלים לה, יורדים לחייה. יורדים לחייה בצורה כזאת וברמה כזאת, שהיא מבקשת את נפשה למות. ומלווים את זה בכתובות: לכי להתאבד, את יותר גרועה מחיה, והתקפות פרועות ומשולחות בכל מקום, בפומבי, במשך שבועות ארוכים.

היא פונה למפקדים שלה, מבקשת מהם להתערב, להיות מעורבים במה שקורה בתוך היחידה שלה, והיא פונה למפקד הישיר שלה, למ"פ, למ"מ, למפקד בדרגת סגן-אלוף - זה לא ילדים קטנים - והם שותקים. הם מביטים ולא עושים שום דבר.

ואותה חיילת הופכת לשק חבטות. היא זוכה ליריקות ולהשפלות באותו גדוד, עד שהיא מגישה תלונה מסודרת, ואז בא נציב קבילות החיילים, ומתחילה התערבות, ומוציאים אותה כנראה מהיחידה הזאת ליחידה אחרת של משמר הגבול.

אני מוכרחה לציין, שהיא היתה מיועדת גם לצאת לקורס מ"כיות, ובגלל הנטיות המיניות שלה היא לא נשלחה לקורס מ"כיות.

מה שקורה כאן זה דבר נורא ואיום. חריג בגדוד בצבא - מישהו שהוא קצת אחר וקצת שונה - הופך להיות מטרה להתעללות של חבריו וחברותיו, כך שזה יכול להיגמר גם בצורה מאוד מאוד רעה.

אחד מחברי הכנסת טורח מדי שבוע או מדי שבועיים, למנות את מספר ההתאבדויות בצה"ל. אני אומרת לכם, חברי הכנסת, שכך הדברים האלה נעשים, כך הם נגרמים. אם לא נעצור את זה מייד ולא נמצא דרכים להתמודד עם הנושאים האלה, יהיו לנו יותר ויותר חיילים שלא יוכלו לתפקד במסגרת הקיימת, ופשוט יבקשו את נפשם למות.

נשלח נציב קבילות החיילים והיה דוח לפני יומיים, וכולם אומרים, נטפל, נטפל, ושום דבר עדיין לא נעשה. כשפניתי היום למשרד הביטחון אמרו לי: "גורמי הביטחון רואים את האירוע כאירוע חמור ביותר ולכן  ננקטה מעורבות מערכתית מקיפה ועל-ידי בעלי תפקידים בכירים". מה זה? מישהו יושב בכלא? מישהו נותן את הדין? התשובה היא לא. פניתי להרבה מאוד גורמים, פניתי גם לחיילת הזאת, והיא מוכנה לבוא הנה ולספר את הסיפור שלה ולהראות את ההתעללות הארוכה ואת ההתעלמות הנוראה מהמקרה הזה.

אני מבקשת להעביר את הנושא לוועדת החוץ והביטחון. ביקשתי מהם לזמן לי מועד כדי להביא את כל הגורמים, לרבות ראש אכ"א, שמאוד מעורב ומבקש לדבר בנושא הזה, ולמצוא דרכים שמקרים כאלה לא יישנו. תודה.

היו"ר יולי-יואל אדלשטיין:

תודה לחברת הכנסת לבני. צר לי לתקן אותך, אבל את יודעת שאת לא יכולה לבקש דיון בוועדת החוץ והביטחון, לפחות זה לא המכשיר. אם רצית דיון שם היית צריכה לבקש דיון מהיר שם.

בבקשה, אדוני סגן השר לביטחון פנים. אתה משיב בשם משרדך?

סגן השר לביטחון פנים יעקב אדרי:

בשם משרד הביטחון.

אדוני היושב-ראש, חברי הכנסת, התופעה ששמענו עליה כאן היא באמת תופעה קשה, ומובן שצה"ל גם מתייחס למקרה ששמענו עליו כאן ולמקרים אחרים בחומרה רבה מאוד. מובן שמדיניות צה"ל ביחס להטרדה מינית היא ברורה ביותר ומעוגנת כיום בפקודת מטכ"ל. על-פי מדיניות צה"ל חל איסור להתייחס באופן משפיל או מבזה כלפי אדם בשל נטיותיו המיניות.

במקרה הספציפי הזה צה"ל עשה טיפול רציני. אומנם, עבר זמן עד שהעניין הגיע לטיפול יסודי, אבל אני שמח שבסופו של דבר נעשה טיפול יסודי.

א. לעניין ההטרדה המינית - החיילת הגישה תלונה במצ"ח בספטמבר 2005. בעקבות תלונתה מתנהלת חקירת מצ"ח, הכוללת גביית עדויות ובדיקות פוליגרף. החקירה טרם הסתיימה; ב. לעניין טיפול המפקדים בגדוד - התבצעה בדיקה על-ידי נציב קבילות החיילים. הבדיקה הסתיימה. המלצות הנציב פורסמו ב-14 בנובמבר 2005. נוכח הכשל הפיקודי, ואכן הנציב איתר כשל במקרה זה, ממליץ הנציב, בין היתר, על נקיטת שורה של צעדים פיקודיים נגד מפקדים בגדוד, לרבות המפקדים הבכירים של הגדוד; ג. לעניין שיבוץ החיילת - מרגע היוודע האירוע ליועצת לענייני נשים, החיילת טופלה, ובכלל זה עסקו גם בשיבוצה העתידי.

יצוין כי בשל חומרת המקרה ניתנו לחיילת אמצעי קשר ישיר לסגנית היועצת לענייני נשים, כדי שתוכל לפנות אליה בכל רגע נתון. אנחנו מתארים לעצמנו שהיו לחצים על החיילת, ולכן היא קיבלה אפשרות לקשר ישיר, כדי שהיא תתלונן ותודיע.

אתי לבני (שינוי):

יש לה קשר ישיר אלי. זה יותר טוב.

סגן השר לביטחון פנים יעקב אדרי:

גם אלייך, גם אלי, גם לכל אחד.

אתי לבני (שינוי):

אחרי שבועות של התעללות.

סגן השר לביטחון פנים יעקב אדרי:

אני אומר את הדברים בשם כותבם ואומרם, והדברים נכתבו כך.

החיילת שובצה ביחידה אחרת על-פי בקשתה, יחידה לוחמת. הטיפול באירוע טרם הסתיים בהיבט חקירת מצ"ח ומימוש המלצות הנציב שפורסמו ב-14 בנובמבר.

גורמי הצבא רואים באירוע אירוע חמור ביותר, ולכן ננקטה מעורבות מערכתית מקיפה על-ידי כל בעלי התפקידים הבכירים. לשכת שר הביטחון רואה במקרה זה אירוע חמור ותעקוב אחר מיצוי ההליכים, כפי שפורטו לעיל, ואף נמצאת במעקב לעניין שיבוץ החיילת במקרה הספציפי הזה. חבל שזה קרה. אני בהחלט מסכים אתך שצריך לטפל בחומרה בעניינים האלה, ואכן, יש תוצאות לעניין הזה.

היו"ר יולי-יואל אדלשטיין:

מה מציע סגן שר?

סגן השר לביטחון פנים יעקב אדרי:

אין לי התנגדות לדיון בוועדה.

אתי לבני (שינוי):

אני מבקשת דיון בוועדה.

היו"ר יולי-יואל אדלשטיין:

סגן השר מבקש דיון בוועדה, המציעה מסכימה לדיון בוועדה, אין הצעות אחרות.

לכן, נעבור להצבעה. מי שבעד - דיון בוועדה, מי שנגד - להסיר מסדר-היום של הכנסת.


הצבעה מס' 25

בעד ההצעה להעביר את הנושא לוועדה – 7
נגד – אין
נמנעים – אין
ההצעה להעביר את הנושא לוועדת החוץ והביטחון נתקבלה.

היו"ר יולי-יואל אדלשטיין:

בעד - 7, אין מתנגדים, אין נמנעים. בהעדר הצעות אחרות, הדיון יתקיים בוועדת החוץ והביטחון של הכנסת.


הצעות לסדר-היום
המהומות בעיסאוויה ובנצרת

היו"ר יולי-יואל אדלשטיין:

הנושא הבא הוא המהומות בעיסאוויה ובנצרת - הצעות לסדר-היום שמספריהן 7643,  7650, 7644, 7656, 7664 ו-7673. סגן השר לביטחון פנים משיב גם למציעים בנושא זה. הראשון הוא חבר הכנסת מוחמד ברכה. בבקשה, אדוני. אחריו - חברי הכנסת אריה אלדד, דני יתום, ואסל טאהא ועבד-אלמאלכ דהאמשה.

מוחמד ברכה (חד"ש-תע"ל):

אדוני היושב-ראש, תרבות השקר שמלווה את משטרת ישראל ממשיכה להלום. אלמלא היו אנשים שהעידו בעיסאוויה ובגבעה-הצרפתית לפני שבוע, שסמיר דארי נורה מאחור, דבר שהביא בסופו של דבר לנתיחת הגופה ולאימות העובדה הזאת, יכול להיות שהשקר הראשוני שיצא מפי גורמי המשטרה, שהאיש דהר ברכבו ודרס שוטר אפילו, ורק לאחר מכן נורה – יכול להיות שהשקר הזה היה זוכה לאזכור נוסף מעל הדוכן על-ידי סגן השר לביטחון פנים.

המקרה הזה הוא מקרה מבחן. הוא לא החריג בתפקוד של המשטרה, אלא הוא החריג בכך שהוא נתגלה. האצבע הקלה על ההדק היא מדיניות משטרת ישראל כל אימת שמדובר באזרחים ערבים, ללא קשר למניעים לאירוע, לסיבות האירוע ולנתונים של האירוע. אם זה התראות על הריסת בתים, כמו אתמול בביר-משאש, אם זה בריב חמולות בנצרת, כמו שקרה בנצרת, ואם זה אירוע כמו שקרה בעיסאוויה לפני שבוע - בכל המקרים, אבל גם במקרים קודמים, הדבר האולטימטיבי האינסטינקטיבי של השוטרים הוא ללחוץ על ההדק.

אני לא מתנגד למדיניות המשטרה בעת הפינוי ברצועת-עזה, פינוי המתנחלים. אף שהמתנחלים רחוקים מרחק שמים וארץ ממני בעניין הפוליטי, אני חושב שהם אזרחים שזכאים ליחס הוגן מצד המשטרה. אבל אם המשטרה יכולה ויודעת לאמץ מדיניות כזאת, ויודעת איך לנהוג ולחבק - אני לא מבקש לחבק, אני רק מבקש לא להרוג - למה היא לא נוהגת באזרחים אחרים בצורה כזאת?

משהו מאוד רקוב בממלכה שאתה מופקד עליה, חבר הכנסת אדרי. משהו מאוד רקוב. על אף ההמלצות של ועדת-אור, ועל אף השערוריות החוזרות ונשנות בכל מה שקשור להתנהגות המשטרה כלפי אזרחים, הדברים האלה ממשיכים וממשיכים, וכמעט לא עובר שבוע בלי שיספק לנו עדות נוספת על המדיניות הנפשעת הזאת. אני חושב שצריך לנקות את האורוות, לא לחפש גרסאות ולא לכבס גרסאות. צריך לנער את המערכת וצריך לנקות את התועבה הפושעת שקיימת במשטרת ישראל.

היו"ר יולי-יואל אדלשטיין:

תודה לחבר הכנסת מוחמד ברכה. חבר הכנסת אריה אלדד, המציע הבא, ואחריו – חבר הכנסת דני יתום.

אריה אלדד (האיחוד הלאומי - ישראל ביתנו):

אדוני היושב-ראש, חברי חברי הכנסת, אם מה שהתפרסם בתקשורת על הריגתו של דארי אכן נכון, וממצאי הנתיחה אכן מפריכים את הגרסה הראשונית של המשטרה, נראה שנהרג אדם על לא עוול בכפו, ואני מקווה שהפעם מח"ש תתעלה על הדוגמאות הקודמות שהפגינה לציבור, תדע לחקור, תדע להמליץ על העמדה לדין והצדק ייעשה.

אני מבקש לדבר על מה שהתרחש בהר-הצופים, בעיסאוויה, בגבעה-הצרפתית, בעקבות מעשה ההריגה הזה. הגופה של דארי הועברה לבית-החולים "הדסה הר-הצופים". זה בית-חולים אוניברסיטאי, 350 מיטות, המשרת בעיקר את הסביבה שלו. כ-70% מהאוכלוסייה שהוא מטפל בה הם ערביי מזרח-ירושלים, גם ערביי עיסאוויה. בעקבות האירוע נזרקו בקבוקי תבערה בבית-החולים, היו הצתות רכב בחצר בית-החולים, ברחובות ובכבישים של האוניברסיטה בהר-הצופים, כלי רכב נפגעו, הושלכו אבנים על סטודנטים באוניברסיטה. מי יכול להבין את הדבר הזה? למחרת, בעקבות פרסום ממצאי הנתיחה שהפריכו לכאורה את גרסת המשטרה, שוב נזרקו שני בקבוקי תבערה על בית-החולים. אי-אפשר להבין את דפוס ההתנהגות הזה של הציבור בעיסאוויה, שבא לשרוף את בית-החולים שמטפל בו. על מי הם מוציאים את הזעם?

מוחמד ברכה (חד"ש-תע"ל):

זה לא הציבור בעיסאוויה, אלא אותם אנשים.

אריה אלדד (האיחוד הלאומי - ישראל ביתנו):

לא הציבור, מי שזרק שני בקבוקי תבערה על בית-החולים בעקבות הריגתו של דארי. אי-אפשר להבין את דפוס ההתנהגות הזה. תודה רבה.

היו"ר יולי-יואל אדלשטיין:

תודה לחבר הכנסת אריה אלדד. חבר הכנסת דני יתום – איננו. חבר הכנסת ואסל טאהא - בבקשה, אדוני.

ואסל טאהא (בל"ד):

אדוני היושב-ראש, חברי הכנסת, דווח לי ברגעים הראשונים על-ידי חברים בעיסאוויה, בעת הירצחו של סמיר ריבחי דארי. דווח לי על האישיות שלו, שהוא אדם שוחר שלום, אדם שעובד, שמרוויח את לחמו בזיעת אפו, מפרנס משפחה, יש לו ילדים. אדם שרצה לצאת מהכפר, מצא את המחסום, רצה לברר מה קורה, ציוו עליו לחזור לרכב, ירו בו בגב. ומה היתה תגובת המשטרה הראשונית? שהוא ניסה לדרוס את שוטרי המחסום. שקר, ממשיכים לשקר, שיקרו בעדויות הראשונות שלהם, בתגובה הראשונית שלהם. אלה תגובות שאנחנו עדים להן בכל מקרה ומקרה.

יש להזכיר שההאשמות האלה היו כמעט בכל כלי התקשורת. רצו להדביק לסמיר דארי את ההאשמה כי הוא פלילי, אדם שניסה לדרוס, שייך לכנופיה, וכל מיני האשמות שאין להן שחר.

כאשר התברר כי ירו בו בגב, אחרי הניתוח, והתברר שלא היה ניסיון לדרוס ולא היו לו כוונות לעשות דברים כאלה, המשטרה התחילה לסגת, עשתה חקירה מהירה, ואחרי החקירה התברר שמגישים כתב-אישום נגד השוטר שירה.

הבעיה הזאת חוזרת על עצמה, לא רק בעיסאוויה. אנחנו עדים לחקירתה של מח"ש באירועי אוקטובר, אנחנו עדים לחקירתה של מח"ש במקרים אחרים, במקרים שנרצחו בהם 17 ערבים בכל רחבי הארץ על-ידי השוטרים. לכן, את התופעה הזאת צריך למגר, את הקלות הבלתי-נסבלת של השימוש הבלתי-אחראי של שוטרים בנשק חם כאשר מדובר בציבור הערבי.

רק אתמול נפצעו בנגב שלושה, נעצרו 40 - - -

סגן השר לביטחון פנים יעקב אדרי:

כמה שוטרים נפצעו?

ואסל טאהא (בל"ד):

אדוני סגן השר, עצרת 40 איש, למה להכות אותם כשהם במעצר? למה להכות אותם לפני שתחקור אותם? הם הוכו שם בפני כל הציבור. חבר הכנסת זחאלקה נמצא שם, הוא דיווח שהם הכו את העצורים. את התופעה הזאת צריך למגר. כתב-אישום - זה לא משביע רצון. צריכה להיות ענישה המרתיעה את השוטרים, צריכות להיות הנחיות אחרות לשוטרים, למנוע מהם את הקלות הזאת של רצח ערבים.

היו"ר יולי-יואל אדלשטיין:

תודה רבה לחבר הכנסת ואסל טאהא. חבר הכנסת עבד-אלמאלכ דהאמשה – איננו. לכן נשמע את תשובתו של סגן השר לביטחון הפנים, חבר הכנסת יעקב אדרי. בבקשה.

סגן השר לביטחון פנים יעקב אדרי:

אדוני היושב-ראש, חברי הכנסת, קודם כול אני רוצה למחות על הדברים של חבר הכנסת ברכה, על ההכללה שעשה שיש תרבות שקר בכל המשטרה. יש חריגים, ואני מקבל את זה, אבל להגיד שיש תרבות שקר במשטרה בכלל, זה לא נכון - -

ואסל טאהא (בל"ד):

מה אתה אומר על מח"ש ועל החלטות מח"ש?

סגן השר לביטחון פנים יעקב אדרי:

- - זה לא צודק. יש חריגים, אני בהחלט מקבל את זה, ויכול להיות שהיה חריג בעיסאוויה. אני מצטער על מה שקרה. היום הדברים יותר ברורים, ולא צריך לטשטש אותם. הדברים נבדקו במח"ש, וכנראה, אני אומר במלוא הזהירות כי אני לא משפטן, כנראה יוגש כתב-אישום נגד השוטר שירה. לדעתי זה היה מיותר.

אני רוצה להיתלות באילנות גדולים, בחבר הכנסת אריה אלדד - לא שמעתי ממך, חבר הכנסת ברכה, שאתה מגנה את זריקת בקבוקי התבערה על בית-החולים. את זה לא שמעתי ממך, וחבל.

מוחמד ברכה (חד"ש-תע"ל):

תטפל במה שאתה מופקד עליו עכשיו. אתה סגן השר לביטחון פנים, תענה על הדברים שמופנים לכתובתך.

סגן השר לביטחון פנים יעקב אדרי:

חבר הכנסת ברכה, עם כל הכבוד, אל תגיד לי על מה לענות.

מוחמד ברכה (חד"ש-תע"ל):

אני אגיד לך על מה לענות, ועוד איך. אתה שליח ציבור.

סגן השר לביטחון פנים יעקב אדרי:

חבר הכנסת ברכה, עניתי לך, אמרתי שהמקרה חריג, ונראה שהשוטר יועמד לדין. אני חושב שאמרתי דברים ברורים. אבל אתה גם צריך לגנות זריקת בקבוקי תבערה על בית-חולים שמטפל באותם אנשים - -

ואסל טאהא (בל"ד):

זה שנהרג בטייבה, חריג או לא חריג?

סגן השר לביטחון פנים יעקב אדרי:

- - זה ביזיון, זו בושה.

ואסל טאהא (בל"ד):

זה שנהרג בטייבה, חריג או לא חריג?

סגן השר לביטחון פנים יעקב אדרי:

שמעתי, חבר הכנסת ברכה, מה שאמרת לו.

מוחמד ברכה (חד"ש-תע"ל):

אני מבקש מהיושב-ראש רשות להגיב על מה שסגן השר אמר.

היו"ר יולי-יואל אדלשטיין:

מה אמרת?

מוחמד ברכה (חד"ש-תע"ל):

אני מבקש להגיב במלה אחת.

סגן השר לביטחון פנים יעקב אדרי:

אתה תגיב, בבקשה, אין שום בעיה.

היו"ר יולי-יואל אדלשטיין:

רשות הדיבור נתונה לסגן השר.

מוחמד ברכה (חד"ש-תע"ל):

בסיום דבריו.

ואסל טאהא (בל"ד):

זה שנהרג בצומת להבים, חריג או לא חריג?

היו"ר יולי-יואל אדלשטיין:

חבר הכנסת ואסל טאהא. אדוני סגן השר, תיכף תמשיך את דבריך, אני פשוט רוצה להבהיר. הדיון היה מאוד לשביעות רוחי, אנשים דיברו לעניין, כל אחד הביע את עמדתו. אני קצת דאגתי, והנשיאות מאוד התלבטה, ואפילו קיבלה ייעוץ משפטי בנושא הזה, אם לאשר את ההצעות או לא. בכל זאת הנושא בחקירה, עוד אין מסקנות. כולנו קצת הסמקנו אתמול אחרי הפסיקה של בית-הדין הצבאי במקרה אחר לחלוטין. אני זוכר שניהלנו פה ישיבות, וכולם דיברו על אותו קצין שהרג, וידוא הריגה וכן הלאה וכן הלאה. מאוד כדאי להיזהר, לא חשוב מה העמדה האישית של כל אחד מאתנו. גם סגן השר צריך להיזהר, הוא לא יודע מה יהיה עם אותו שוטר, וגם המציעים. לכן אני מציע להנמיך את הטונים. סגן השר יגיד מה שיש לו לומר; ירצה לענות על השאלה של חבר הכנסת ברכה, יענה.

ואסל טאהא (בל"ד):

הוא לא צריך לומר שזה מקרה חריג, היו 17 מקרים.

היו"ר יולי-יואל אדלשטיין:

חבר הכנסת ואסל טאהא, דיברת יפה מאוד, אני מאוד התעניינתי במה שהיה לך לומר על מדיניות המשטרה. כרגע נציג בכיר, סגן השר לביטחון פנים, עונה לך, בואו נקשיב לו.

סגן השר לביטחון פנים יעקב אדרי:

אני חושב שאמרתי דברים ברורים. אני גם לא הפרעתי לכם. מותר לי גם להגיד שצריך לגנות זריקת בקבוקי תבערה על בתי-חולים, אני חושב  שזה מוסכם על כולנו.

דבר נוסף, אני חושב שמה שהיה בעיסאוויה, אחרי שזה התפשט - זה חבל, זה מקרה טרגי, טוב שזה נגמר, וכולנו שמחים שזה נגמר. מובן שהחקירה תסתיים בימים הקרובים, ואז אני אדע יותר פרטים. נגעתי בעניין, ואולי לא הייתי צריך, אבל נגעתי בעניין, ואני חושב שהמקרה הוא די ברור.

אשר לאירועי נצרת, אני חושב שהמקרה שונה לגמרי. היתה שם קטטה המונית בין שתי חמולות. והמשטרה, מה לעשות, היא אחראית על שמירת הסדר, והיא הוזעקה למקום. מובן שאחד מבני החמולה ירה שם ורצח מישהו. במהלך ההלוויה נזרקו – כמובן, תמיד מכלים את הזעם במשטרה. זו תופעה מאוד מוזרה. רבות שתי חמולות מוסלמיות בנצרת, וכאשר המשטרה מגיעה לעזור, להפריד - היא באמת לא היתה צד לעניין. אגב, חבל לי מאוד שכל הסיפור הזה היה על חוב של 1,000 שקל - זה ממש מצער - בין שתי החמולות. כמובן זה התפתח, אבל זה ממש מצער.

המשטרה הגיעה בכוחות מתוגברים על מנת להפריד, על מנת להפסיק שם את המאבק הקשה בין שתי החמולות. וכמובן – מי סופג את הבקבוקים ואת האבנים? השוטרים. תמיד יש מכנה משותף שכולם חובטים בו. אחד השוטרים נאלץ להתגונן – וגם הנושא הזה בבדיקה, הוא נאלץ לירות. אני לא מרוצה מזה שיורים בכלל, אבל כאשר יש סכנת חיים, ושוב - לא הייתי שם, הנושא נבדק. הוא נפצע, וחבל. אני מאחל לו מכאן איחולי החלמה.

אבל באמת, אלה שני דברים שונים. נפצעו שוטרים, נפצעו אנשים משתי החמולות, נעצרו שישה חשודים. בכל זה, כמובן, המשטרה אינה מקלה ראש, והיא הקימה צוות חקירה מיוחד על מנת לבדוק את העניינים. בינתיים המשטרה גם הצליחה להשיג שם "הודנה", בעזרת הנכבדים הערבים, ואני מאוד מקווה שיהיה שם שקט לטובת כולנו ולטובת החמולות שהיו המקור להפרות הסדר.

שתי חקירות הירי נמצאות בחקירת מח"ש, ואני מקווה שכולנו נדע את התוצאות בקרוב מאוד. תודה רבה.

היו"ר יולי-יואל אדלשטיין:

הצעתך? סגן השר מבקש דיון בוועדת הפנים. מה המציעים?

מוחמד ברכה (חד"ש-תע"ל):

עוד לפני שסגן השר פנה אלי - - - אני כבר - - - אני לא יכול להצדיק שום פגיעה בבית-חולים, על אחת כמה וכמה בית-חולים - - - אני לא מסכים שייגעו בגדר של בית-החולים. לכן הדבר הזה הוא חד-משמעי - - -

היו"ר יולי- יואל אדלשטיין:

ברור. אני פשוט מציין, לצורך הפרוטוקול, שחבר הכנסת מוחמד ברכה הבהיר שעוד לפני חילופי הדברים עם סגן השר, הוא הביע שאט-נפש וגינה פגיעה בבתי-חולים בכלל, ובבית-החולים הר-הצופים בפרט. קודם כול, המציעים מסכימים להצעת סגן השר לדיון בוועדה?

מוחמד ברכה (חד"ש-תע"ל):

כן, מסכימים.

היו"ר יולי-יואל אדלשטיין:

מסכים. חבר הכנסת אריה אלדד - איננו. חבר הכנסת ואסל טאהא? מסכים.

הצעה אחרת – חבר הכנסת דהאמשה. אני לא רוצה לריב עם כבודו, כי מייד אחרי שתציע הצעה אחרת אתה צריך להחליף אותי על כס היושב-ראש. אבל אני מזכיר לך שכרגע אתה לא אחד המציעים. אתה כרגע מציע הצעה אחרת.

נסים זאב (ש"ס):

אני מבקש - - - שירשמו אותו לפרוטוקול - - - ואדוני, לפנים משורת הדין ירשום אותו - - -

היו"ר יולי-יואל אדלשטיין:

בבקשה, חבר הכנסת דהאמשה. עם עורך-דין כזה, מי יעמוד נגדך?

עבד-אלמאלכ דהאמשה (רע"ם):

כבוד היושב-ראש, אני מאוד מצטער על שמסיבות מיוחדות לגמרי לא יכולתי להיות כאן והגעתי בדקה האחרונה. ההצעה חשובה לי. בכל אופן, אתבטא בקצרה ובתוך מסגרת הזמן הקצובה לי.

החשוב בנושא הזה הוא שהמשטרה מייד, ברגע הראשון, יצאה עם גרסה מופרכת. אני הייתי שם במקרה. עברתי במקום וראיתי את השוטרים, ועקפתי. האיש נורה בגבו כשהוא ברכבו. מה היתה גרסת המשטרה? - שהוא ניסה לדרוס את השוטרים והם הגנו על חייהם. איזה הבדל של שמים וארץ.

ומח"ש עצמה חוקרת. אתה יודע יותר טוב מכל אחד שהגרסה הזאת בכלל לא היו לה לא ידיים ולא רגליים. זה מה שמקומם. לא יכול להיות שיהיה פה מין דרך כזאת שתמיד השוטרים ידם קלה על ההדק, יורים והורגים. מה שאמר חבר הכנסת ואסל טאהא נכון - 17, אולי 21 נהרגו גם בידי שוטרים וכוחות הביטחון מאז אוקטובר, ואף אחד לא הועמד לדין, אף אחד לא נענש. גם כאשר מח"ש חוקרת, בסוף היא סוגרת את התיקים. זה מה שמקומם. האם אפשר להשלים עם תופעה כזאת? אני שואל: האם אתה, כסגן שר לביטחון פנים, יכול לחיות עם משטרה שכך הן דרכיה ואלה מעשיה? זה מה שמקומם. לא מפני  שאלה ערבים, עכשיו. יכול להיות שאחר כך יהיו גם יהודים. הרי בהסתה זה תמיד עובד, וזה עובר לכל הציבור. נדמה לי שדמם של ערבים לא פחות אדום מדמם של בני-אדם אחרים, וצריך להעניש פה את האנשים.

היו"ר יולי-יואל אדלשטיין:


תודה  לחבר הכנסת דהאמשה. חבר הכנסת נסים זאב, הצעה אחרת. אחריו - חבר הכנסת מח'ול.

נסים זאב (ש"ס):

אדוני היושב-ראש, כמובן שכולנו מצטערים על דם חינם שנשפך, אבל צריך לזכור שלמשל בארצות-הברית, אם השוטר מבקש רשיון מנהג, קודם כול הוא צריך להרים ידיים. אני חושב, שכשמדברים פה על כאילו שנאת השוטרים כלפי הערבים ושמדובר פה במין תופעה, זה דבר שלא ייעשה. אתם אומרים שכאילו יש שנאה מכוונת.

אני לא בטוח שהשוטר ידע שמדובר בערבי. יכול היה לשבת גם יהודי ברכב הזה. עצם הדבר שהוא אמר לו לעצור והוא לא עצר, וירה - יכול להיות שהוא לא היה צריך לירות, אבל לומר שרק מפני שהוא חשב ששם באותו רכב יש ערבי, לכן הוא ירה, כדי לרצוח אותו - אני חושב שבית-המשפט צריך לברר את הסוגיה הזאת, ולא לעשות פה בכנסת ישראל משפט שדה.

היו"ר עבד-אלמאלכ דהאמשה:

תודה רבה לחבר הכנסת נסים זאב. חבר הכנסת עסאם מח'ול, הצעה אחרת. אני מקווה שאתה לא תתלהם, כדרכו של ידידך, שכנך. תמיד צריך לסיים בהתלהמות? סיים פעם אחת בשקט, מה הבעיה?

עסאם מח'ול (חד"ש-תע"ל):

אדוני היושב-ראש, אני רוצה קודם כול להדגיש את העמדה שמסתייגת ולא מקבלת שום פגיעה בבית-חולים, בשום תנאי ובשום התלהמות. אבל אני חושב שהעלאת הנושא הזה היא ניסיון לחמוק מהנושא העיקרי.

אני רוצה להגיד לסגן השר, שיש בעיה - לא שלנו, אנחנו למדנו שלא להאמין לגרסת המשטרה כל זמן שלא בודקים אותה. יש לכם, אתם, בשלטון, בעיה עם זה. ועדה אחרי ועדה שאתם מיניתם, לרבות חקירות מח"ש, קבעו שהמשטרה מפתחת תרבות של שקר. אתם לא רוצים לראות, לא רוצים להבין שאנחנו, כאשר אנחנו שמענו את הידיעה, מייד חשבנו שהתיאור של המשטרה הוא בלתי אפשרי. לקחנו יומיים. במקרה הזה נחשף העניין, אבל אתם לא רוצים להפנים שהמשטרה קודם כול משקרת כדי לברוח, ואחר כך בודקת. תפקחו עיניים, זה לא רק עניין של ערבים, זה עניין של ריקבון שצריך לטפל בו.

היו"ר עבד-אלמאלכ דהאמשה:

תודה רבה לחבר הכנסת מח'ול.

חברי הכנסת, אנחנו עוברים להצבעה על ההצעות של חברי הכנסת ברכה, אלדד, טאהא ודהאמשה, האם להעביר אותן לוועדת הפנים או לא להעביר. מי שבעד - יצביע בעד, ומי שנגד - יצביע נגד, ונגד פירושו להסיר מסדר-היום.

הצבעה מס' 26

בעד ההצעה להעביר את הנושא לוועדה - 8
בעד ההצעה שלא לכלול את הנושא בסדר-היום - 1
נמנעים - אין
ההצעה להעביר את הנושא לוועדת הפנים ואיכות הסביבה נתקבלה.

היו"ר עבד-אלמאלכ דהאמשה:

ובכן, ברוב של שמונה תומכים, מתנגד אחד ואפס נמנעים, ההצעות תעבורנה לוועדת הפנים להמשך הטיפול בהן.


הצעה לסדר-היום בחינת המשבר המתמשך בענף הנדל"ן לנוכח הטיפול הכושל של הממשלה

היו"ר עבד-אלמאלכ דהאמשה:

הנושא הבא: בחינת המשבר המתמשך בענף הנדל"ן לנוכח הטיפול הכושל של הממשלה – הצעה לסדר-היום מס' 7543.

מל פולישוק-בלוך (שינוי):

שינו את הסדר?

נעמי בלומנטל (הליכוד):

כן, היה סדר אחר. שינו את הסדר.

היו"ר עבד-אלמאלכ דהאמשה:

אני הולך לפי הסדר המונח לפני. אם היו פה שינויים - אני הולך לפי מה שיש לפני. אם היו שינויים - אתם יכולים לברר את זה במזכירות.

מל פולישוק-בלוך (שינוי):

- - - מתקפת הטרור?

היו"ר עבד-אלמאלכ דהאמשה:

מייד אחר זה. הנושא הבא.

עסאם מח'ול (חד"ש-תע"ל):

אפשר לדעת מתי מתקפת הטרור?

היו"ר עבד-אלמאלכ דהאמשה:

תודה רבה. בבקשה, חבר הכנסת מאיר פרוש. אני שם לב, נפצה אותך. אם תצטרך את השניות האלה, אני אתן לך אותן. יש לך בינתיים תשע דקות וחצי. תקבל עוד חצי דקה אם יהיה צורך, אין בעיה.

מאיר פרוש (אגודת ישראל - יהדות התורה והשבת):

אדוני היושב-ראש, חברי הכנסת, זו הפעם השנייה בחצי שנה שאני מציע לבחון את המשבר הממושך בבנייה ובענף הנדל"ן בכלל, אחרי שבפעם הקודמת לא הצלחתי לגייס רוב להצעתי להקים ועדת חקירה פרלמנטרית. אבל אני לא מתייאש ומנסה שוב, אף שהכנסת צפויה להתפזר.

אדוני היושב-ראש, המשבר בענף זה נמשך כבר שמונה שנים. הלשכה המרכזית לסטטיסטיקה פרסמה בשבוע שעבר נתונים שלכאורה מצביעים על התאוששות, אבל זה רק לכאורה. אני סבור שתמונה נכונה ומדויקת יותר אפשר לקבל בסקר האחרון של בנק ישראל, שנערך בקרב 600 תאגידים ועסקים במשק, והמסקנה העגומה ממנו היא שהמשק אומנם צומח אך ענף הבנייה עדיין נתון בקשיים.

אדוני היושב-ראש, היו במדינת ישראל שנים שבהן נחשב ענף הבנייה והנדל"ן לקטר המוביל את המשק. זו כבר היסטוריה, לצערנו, כי זה שבע או שמונה שנים המשבר בענף הוא כה עמוק, שאפילו כאשר המשק כבר מצוי בצמיחה הנדל"ן עדיין בקיפאון. כלומר, לא זו בלבד שאינו קטר מוביל, אלא בקושי קרון נגרר ברכבת של ענפי המשק.

עמיתי חברי הכנסת, במקביל לפרסום סקר החברות של בנק ישראל, פרסם משרד השיכון נתונים מאכזבים על שפל עמוק במימוש משכנתאות של זכאים. זהו אכן הדבר החמור ביותר בתמונת המצב של הענף. הוא מוכיח, לצערנו, כי משרד השיכון איבד את הרלוונטיות שלו. הוא מעיד, בכלל, על חוסר רלוונטיות של מערכת הסיוע לזוגות צעירים. הוא מוכיח שהריבית שמשרד השיכון מציע אינה אטרקטיבית, בלשון המעטה.

אדוני היושב-ראש, זהו למעשה שורש הבעיה. אם בחודש אוקטובר האחרון מימשו רק 850 משפחות את זכאותן לסיוע המדינה בנטילת משכנתה, ומדובר בשפל הנמוך ביותר ב-20 שנה, פירוש הדבר שמערכת הסיוע לזכאים זקוקה לשינוי משמעותי: היא זקוקה לשינוי יסודי של כל הכללים הנהוגים כיום במשכנתאות המסובסדות; היא זקוקה להחלטה אמיצה, לאפשר ריבית נמוכה יותר מזו שהמדינה נותנת; היא זקוקה למנגנון אטרקטיבי יותר וכדאי יותר, כלכלית, עבור הזכאים. ועל המספר העצום של אלה המפגרים בתשלומים ומאבדים את דירתם לא אתעכב הפעם.

אני הצעתי לפני זמן לא רב למנות ועדה ציבורית - דוגמת ועדת-גדיש בעבר - שתבחן את השינויים שהתחוללו במשק ותציע מנגנון מעודכן לסיוע לזכאים. אינני מבין מדוע לא נעשה הדבר עד כה. למה מחכים? שהשפל במימוש המשכנתאות יהיה עוד יותר עמוק? ואני שואל את עמיתי חברי הכנסת: האם הוא יכול להיות יותר נמוך ועמוק?

ובהקשר זה אני רוצה להוסיף: בימים אלה הסתיים - ואני אומר את זה במפח נפש - מבצע מענקים לפריפריה. אני טענתי מלכתחילה, וגם מעל במת הכנסת, כי מענקים של 20,000 שקל הם בבחינת לעג לרש והמבצע הזה נידון מראש לכישלון. לצערנו, אני צדקתי בתחזית שלי. אומנם, משרד השיכון מנסה להציג את המבצע כמבצע עם הישגים מוגבלים, אבל אני רוצה להזכיר: משרד השיכון מדבר על כ-1,000 מממשים, אך גם כאשר השר לשעבר שרנסקי יצא עם מבצע, מספרם היה כפול מהמספר הנוכחי. אבל כאן לא מדובר ביחסי ציבור שמשרד השיכון מנסה לעשות לעצמו. כאן מדובר בעובדות חיים, בנתונים סטטיסטיים. המבצע הזה נכשל משום שלכתחילה הוכרז עליו רק כדי לצאת ידי חובה, משום שלכתחילה האוצר לא האמין בו - ואני עוד אדבר בהמשך על מדיניות האוצר, שהיא הרסנית לענף הנדל"ן.

אדוני היושב-ראש, כאשר הממשלה ביטלה בשעתה את המענקים לפריפריה, אמרתי גם מעל במת הכנסת, כי המענקים הם אינטרס לאומי שמאפשר לקבוע את סדרי העדיפויות של האכלוס בארץ, ולכן ביטול המענקים הוא איוולת.

ארשה לעצמי גם לומר משהו על הסקטור החרדי, שקופח ביודעין במבצע האחרון - ולא שלא התרענו בפני האוצר, ולא שלא התרענו בפני משרד השיכון. התרענו גם בפני שר השיכון, מר הרצוג, וגם בפני שר האוצר לשעבר, מר נתניהו. אבל הם לא התחשבו בצרכים הייחודיים של הסקטור החרדי.

כאשר ערכו את מבצע חידוש המענקים, אפילו במתכונת המוגבלת שלו, זה היה חלק ממסכת של קיפוחים, שבשבוע שעבר דנה בה ביוזמתי ועדת הפנים, ואני הוכחתי על בסיס של נתונים רשמיים ותחזיות מוסמכות, כי המדינה אינה מכינה עתודות קרקע לגידול הטבעי של האוכלוסייה החרדית. ואפילו כאשר מציגים כבר מבצע מענקים, מוגבל אומנם, החרדים, היישובים שבהם הם הולכים לגור, אינם קיימים כלל. דהיינו, החרדים – יוק.

אם כן, מימוש המשכנתאות לזכאים הוא בשפל; המענקים, אפילו המוגבלים, כבר לא קיימים. אז מה נשאר לנו? נשארה לנו מדיניות כושלת של האוצר, מדיניות האחראית במידה רבה למשבר ולקיפאון בענף הנדל"ן והבנייה.

אדוני היושב-ראש, כאשר אני כיהנתי, והיתה לי אחריות על משרד הבינוי והשיכון, הגדרתי את מטרת-העל של מדיניות השיכון: לאפשר דירה נאותה במחיר סביר לכל משפחה בישראל. יישום מטרה זו מתבטא בכך שלכל משפחה תהיה בהישג יד דירה שעומדת בסטנדרטים מינימליים, תוך ניצול הצבר-הון והחזר משכנתה בתנאים נוחים. זו מדיניות נכונה, זו מדיניות טובה, אך אין זו, לצערנו, מדיניות האוצר, בעיקר בשנים האחרונות.

משרד האוצר מחזיק בדעה, כי למרות המשבר החמור בשוק הדירות, אל לה לממשלה להתערב. ומה הממשלה כן צריכה לעשות, לדידו של משרד האוצר? להעמיד קרקע זמינה, להסתפק בהסרת חסמים תכנוניים וביורוקרטיים אחרים. על-פי דעה זו של האוצר, שוק הדיור יסתדר מעצמו. ואני אומר לכם: מכאן נובעים הכישלון, המשבר והקיפאון. בעוד באירופה ובארצות-הברית קיימות שיטות תמרוץ לרכישת דירה, כמוצר השקעה המעודד צמיחה במשק, הרי במדינת ישראל מיהרו אנשי האוצר לבטל כל תמריץ אפשרי. וזה, כמובן, בשם כוחות השוק. אז אין מענקים, אין ריבית אטרקטיבית, ולכן מספר המשכורות הנדרש לרכישת דירה גבוה בכ-40% מהממוצע במדינות אירופה.

אבל, עמיתי חברי הכנסת, אפילו במה שהאוצר כן מאמין, הממשלה נכשלת. האוצר הרי כן מאמין בשיווק קרקעות, אז למה גם בזה אנחנו כושלים? אני שואל, מדוע המדינה ממשיכה לספסר בקרקעות ומוכרת אותן במחירים כה גבוהים, ומדוע מינהל מקרקעי ישראל אינו עומד ביעדי השיווק השנתיים הנדרשים. אני שואל, מדוע מחירי הקרקע בעלייה, ויחד עם המיסוי הגבוה אנו מוצאים, למעשה, את מחיר הדירה, בלתי סביר לחלוטין, בהשוואה למוצר דומה במדינות אירופה.

אני שואל, מדוע אין מעודדים גם דירות להשכרה, כחלק מתמהיל הדיור המוצע במדינה. ושוב, כאשר אני כיהנתי במשרד השיכון, כבר ביצענו פריצת דרך בכיוון של בניית דירות להשכרה, אך זה לא נראה לאנשי האוצר. ומדוע גם לא מנסים עידוד של בנייה להשכרה באמצעות חברות בנייה, על-ידי הבטחת תשואות כדאיות?

אין לי, לצערי, תשובות על כל השאלות, וספק רב אם אקבל אותן גם היום. בצהריים עוד הבטיח לי סגן שר הבינוי והשיכון שהוא יענה, אבל אני לא רואה אותו כאן במליאה. לכן אני חושב שראוי, וחבל שהקואליציה מתנגדת - אני חייב להיות ממושמע בעניין, אבל חבל; אני סבור שראוי שנקים ועדת חקירה פרלמנטרית - החקירה לא חייבת להיות דווקא בתקופת הממשלה הזאת - שמסקנותיה יהיו בסיס למדיניות חדשה.

אדוני היושב-ראש, ועדת חקירה פרלמנטרית כזאת צריכה לדון בכמה סוגיות, ואני מציג חלק מהן: א. ענף הבנייה למגורים מפוצל כיום בין ארבעה משרדים ממשלתיים שונים. משרד הפנים עוסק בתכנון, משרד התעשייה, המסחר והתעסוקה עוסק בקרקע, משרד האוצר עוסק בתשומות ומשרד השיכון אחראי, בגדול, על המשתכנים הזכאים. ובכן, אני סבור שיש צורך בהקמת מיניסטריון בנייה אחד; ב. אין תכנון רב-שנתי ושנתי, ואין תוכנית כוללת בענף הבנייה למגורים; ג. יש לגרום להגדלת מלאי הדירות על-ידי הגדלת מספר התחלות הבנייה, כדי למנוע נסיקת מחירים מחודשת; ד. יש להגדיל את המלאי הקרקעי הזמין; ה. יש לעדכן את המשכנתאות לזכאים ואת המענקים לעידוד סקטורים שונים בחבלי ארץ מסוימים כמו הנגב, הגליל, יהודה ושומרון; ו. יש להסדיר את בעיית האשראי והמימון לענף.

אדוני היושב-ראש, עלי לעשות גם צדק עם הממשלה. יש שינויים קטנים חיוביים, כמו הקמת קרנות נאמנות והרפורמה העומדת להתבצע במינהל. אלה אכן שני מרכיבים חיוביים, ואני לא מזלזל בהם כלל. אך הם לא מספיקים. אין בכוחם בלבד לחלץ את הענף מהקיפאון ומהמשבר.

לכן, אני קורא לתמוך בהצעתי. אולי על-ידי העברתה לדיון בוועדה או לדיון במליאה, אולי על-ידי זה שכולנו נרצה לפעול למען הבראת הענף - יהיה זה שכרי בהעלאת הנושא הערב. תודה.

היו"ר עבד-אלמאלכ דהאמשה:

תודה רבה לחבר הכנסת פרוש. יעלה ויבוא שר המדע והטכנולוגיה, חבר הכנסת מתן וילנאי, שיענה במקום שר השיכון. חבר הכנסת פרוש, חסכת עוד 44 שניות. אתה שם לב?

מאיר פרוש (אגודת ישראל - יהדות התורה והשבת):

- - - אם אתה עונה, אני שמח.

שר המדע והטכנולוגיה מתן וילנאי:

אני עונה את התשובה שלו. הרי אתה מבין זאת.

מאיר פרוש (אגודת ישראל - יהדות התורה והשבת):

אבל אתה תדע אחר כך להגיד לו: איזו תשובה אתה שולח לי?

שר המדע והטכנולוגיה מתן וילנאי:

כבוד היושב-ראש, חברי חברי הכנסת, אני נותן תשובה בשם שר הבינוי והשיכון, השר הרצוג, אשר מבקש להבהיר את הנקודות הבאות: גם כחבר הכנסת וגם כשר הבינוי והשיכון התרעתי כי ביטול המענקים על-ידי משרד האוצר לרכישת דירות בפריפריה יגרום למיתון עמוק בענף הנדל"ן באזורים אלו, ואכן כך היה.

על אף התנגדות עיקשת של האוצר, הצלחתי להוציא אל הפועל מבצע מענקים לרוכשי דירות בנגב, בגליל ובירושלים, שרובו מומן מכספי משרד הבינוי והשיכון ומשרד המשנה לראש הממשלה, ומתוצאותיו החלקיות עד עתה עולה, כי בתקופת חודשי המבצע לעומת החודשים המקבילים אשתקד חלה עלייה של 177% בפריסה כלל-ארצית ברכישת דירות, לרבות דירות יד שנייה, ובגליל חל זינוק של 414%.

אין ספק כי מענקי הדיור היוו כלי משמעותי בידי משפחות רבות לרכישת דירה, וביטולם על-ידי האוצר מוסיף למיתון בענף הבנייה.

יש לזכור שהמיתון בענף הבנייה, בעיקר באזורי הפריפריה, נובע בין השאר מגורמים כמו ירידה משמעותית בהיקפי העלייה לישראל והמיתון הכללי במשק. כיום התייצב השוק על כ-25,000 דירות חדשות בשנה, והפרמטרים  מראים כי יחול מפנה לטובה בשנת 2006.

לגופה של ההצעה, אין זה המקום ואין זו העת להקים ועדת חקירה פרלמנטרית לנושא המיתון בענף הנדל"ן, שכן ועדה זאת לא תתרום דבר ולא תגלה דבר חדש. על כן אני מבקש מן הכנסת להסיר את ההצעה מסדר-היום, או, לחלופין, להסתפק בדיון על הנושא במליאת הכנסת. תודה רבה.

היו"ר עבד-אלמאלכ דהאמשה:

תודה רבה לשר מתן וילנאי. חבר הכנסת פרוש, תשובת השר ברורה. אתה מוכן להסתפק בתשובה?

מאיר פרוש (אגודת ישראל - יהדות התורה והשבת):

להסיר או לקיים דיון במליאה?

היו"ר עבד-אלמאלכ דהאמשה:

הוא אומר: או להסיר או להסתפק בדבריו. אתה יכול, כמובן, לבקש דיון במליאה.

מאיר פרוש (אגודת ישראל - יהדות התורה והשבת):

לפחות בוועדה, אם לא במליאה.

היו"ר עבד-אלמאלכ דהאמשה:

אז אתה מבקש דיון בוועדה? בסדר.

אנחנו נעבור להצבעה: מי שבעד - זה דיון בוועדה, ומי שנגד - זה להסיר מסדר-היום. וזאת על הצעתו לסדר-היום של חבר הכנסת פרוש בעניין המשבר המתמשך בענף הנדל"ן. מי בעד? מי נגד? אפשר להצביע.

הצבעה מס' 27

בעד ההצעה להעביר את הנושא לוועדה - 4
בעד ההצעה שלא לכלול את הנושא בסדר-היום - 1
נמנעים - אין
ההצעה להעביר את הנושא לוועדת הכלכלה נתקבלה.

היו"ר עבד-אלמאלכ דהאמשה:

ברוב של ארבעה תומכים, מתנגד אחד, הצעתו של חבר הכנסת פרוש תועבר להמשך הדיון - אדוני, איזו ועדה ביקשת? ועדת העבודה והרווחה.

מאיר פרוש (אגודת ישראל - יהדות התורה והשבת):

כנראה ועדת הכלכלה.

היו"ר עבד-אלמאלכ דהאמשה:

הוועדה המוסמכת היא ועדת הכלכלה. תודה רבה.


הצעות לסדר-היום
מתקפת הטרור בבירת ירדן

היו"ר עבד-אלמאלכ דהאמשה:

אנחנו עוברים לנושא הבא: מתקפת הטרור בבירת ירדן - הצעות דחופות לסדר-היום מס' 7642, 7647, 7649, 7651, 7663, 7677 ו-7679. ראשונת המציעים היא חברת הכנסת נעמי בלומנטל, בהסכמה עם חבר הכנסת  מח'ול. גברתי, בבקשה.

נעמי בלומנטל (הליכוד):

אדוני היושב-ראש, כנסת נכבדה, הזדעזענו בשבוע שעבר לשמוע על פיגוע רצחני בירדן, בעמאן. דומני שהיינו כולנו כאן סביב נושא הבחירות הפנימיות במפלגת העבודה, והיה רחש ולחש, ופתאום אנחנו שומעים, תוך כדי המתח סביב הבחירות שם במפלגה, על אותו פיגוע נוראי. שוב נפגעים אזרחים חפים מפשע, חתונה, נישואין, זוג צעיר, ילדים, אנשים, נשים, פצועים קשה, פצועים קל, רצח, הרג, אזרחים ישראלים, אזרחים פלסטינים, אנשים שנמצאים בפגישת עבודה. באמת קשה להאמין שהאכזריות הזאת רוחשת סביבנו שוב ושוב.

מכאן, מכנסת ישראל, אנחנו מגנים בכל תוקף, כפי שעשינו גם בעבר, וצריך להיות חד וברור בעניין זה: הטרור יוכל להשיג כל אחד. המאבק שלנו בטרור הוא חד-משמעי. המאבק שלנו היה ויימשך. לטרור אין כפרה, אין סליחה ואין הבנה.

נשאלת השאלה, ואנחנו שואלים את עצמנו, מה הם הזרעים של הטרור הרצחני הזה ומאין יש לאנשים רגילים, בני תמותה, האכזריות הנוראית הזאת לקחת על עצמם, על גופם, את חומרי הנפץ הנוראיים וללכת ולחפש היכן יש יותר אנשים כדי להרוג עוד ועוד. בעבר, בפיגועים הנוראים שהיו כאן בארץ, ובעזרת השם לא יהיו יותר, נתקלנו באכזריות הזאת. שוב ושוב לא האמנו בזה. אנחנו נתקלים בזה בכל רחבי העולם. נשאלת השאלה, מה הרשע הזה ואיפה הניצנים של הרצון העז הזה לרצוח ולהרוג.

זו מלחמה מודרנית בלתי ברורה ואכזרית ביותר, שנצטרך לעשות את הכול כדי למגר אותה בכל דרך, בשיתוף פעולה בין כל עמי תבל. אני מאוד מקווה שזה יהיה המסר. בעבר, כאשר אנחנו כאן בארץ היינו בין הנפגעים היחידים בתבל, בין כל העמים והארצות, עוד נטו לבוא אולי להאשים אותנו כמובן בחוסר צדק - באי-צדק מוחלט. אבל היום, כאשר כבר רואים בכל מקום ומקום, אם בלונדון, אם עכשיו בעמאן ואם בספרד, ואנחנו שוב ושוב נתקלים בטרור הרצחני הזה - -

היו"ר עבד-אלמאלכ דהאמשה:

תודה רבה.

נעמי בלומנטל (הליכוד):

- - דומני שכבר ברור לחלוטין שהמאבק הוא של כולם נגד הרצח ומקרי הרצח הנתעבים האלה.

מכאן תנחומינו לעם בירדן, לכל הנפגעים, לפצועים - החלמה מלאה, ולמשפחות השכולות - כמובן תנחומינו. תודה רבה.

היו"ר עבד-אלמאלכ דהאמשה:

תודה רבה לחברת הכנסת בלומנטל. המציע הבא הוא חבר הכנסת מצנע, ואינני רואה אותו באולם.  יעלה ויבוא חבר הכנסת עסאם מח'ול - בבקשה. אחריו - חברי הכנסת שטרן, זחאלקה והאחרים, לפי הסדר ובתנאי כמובן שהם יהיו באולם.

עסאם מח'ול (חד"ש-תע"ל):

אדוני היושב-ראש, חברי הכנסת, אדוני השר, רבותי השרים, אנחנו יכולים להיות שותפים, כל אלה שידברו מעל הבמה הזאת, בהוקעת פעולת הטרור הנפשעת שהתפוצצה בפני כולנו בעמאן בשבוע שעבר. אנחנו יכולים גם לראות את המאבק הזה בין אלה שרצו לשמוח ולהתחתן ולייצר חיים לבין אלה שרצו לזרוע מוות באותו אולם ובאותו אולם קבלה של שלושת בתי-המלון.

אבל אנחנו מחויבים לענות גם על שאלות יותר קשות מהדברים האלה שאנחנו מסכימים עליהם, כי יש כאלה שמנסים לתעתע ולהגיד שכרגע העולם נמצא במצב שיש בו טרור ויש בו מלחמה נגד הטרור וכאילו אלה הם שני הדברים המנוגדים.

אני חושש שאנחנו מדברים על שני צדדים של אותו מטבע. אני חושש שהמלחמה נגד הטרור היא גם מקור לטרור הזה. צריך לשאול את השאלה, מאיפה נוצר התוהו ובוהו הזה, שבכל מקום, בכל מדינה, בכל עיר בירה, אפשר שייכנס טרוריסט עם חבילת חומר נפץ, יפוצץ את עצמו, והעולם ימשיך ללכת.

צריך לשאול, מי יצר את הכאוס הזה במזרח התיכון? מי חשב והבטיח שהוא יעשה סדר חדש וייצר את הכאוס, וייצר את התוהו ובוהו וייצר את התשתית האמיתית של אומללות, של עוני, של פגיעה בערך האדם, וייצר את האווירה שבה כל טרוריסט יכול לקחת את הדברים לידיים ולצאת ולטבוח באנשים.

אנחנו צריכים לשאול את השאלה האמיצה, מי נהנה, פוליטית, מהטרור הזה? האם הטרור הזה משרת את האינטרסים של עם כלשהו במזרח התיכון? האם הוא משרת את האינטרס של העם העירקי? האם הוא משרת את האינטרס של איזה עם אחר, של העם האפגני?

אלה שהובילו את מה שנקרא "המלחמה נגד הטרור", הם מובילים את הטרור, והטרור הזה הוא חלק מתפיסת העולם שלהם. אני מאשים - אלה שמתיימרים להוביל את מלחמת הדמוקרטיה נגד הטרור, הם המנהלים מלחמה טרוריסטית יחד עם הטרוריסטים האלה, נגד הדמוקרטיה ונגד החיים וזכויות העמים וכו' וכו'.

היו"ר עבד-אלמאלכ דהאמשה:

תודה רבה.

עסאם מח'ול (חד"ש-תע"ל):

אדוני היושב-ראש,  תרשה לי להתפרץ לפתחך ולהגיד הפעם כמה משפטים בערבית.

היו"ר עבד-אלמאלכ דהאמשה:

בזמנך, אדוני. משפט אחד.

עסאם מח'ול (חד"ש-תע"ל):

תודה.

(נושא דברים בשפה הערבית; להלן תרגומם לעברית:

אני רוצה לומר מעל במה זו בשפה הערבית, שהפשע שבוצע בעמאן הוא פיגוע טרוריסטי, פיגוע דמים, שיש להוקיעו מכול וכול. אנו מגנים אותו ורואים בו פשע נגד האנושות. פיגוע זה אינו יכול לשרת סוגיה צודקת כלשהי, לא של העם העירקי, לא של העם הפלסטיני, ולא של עם כלשהו הנאבק נגד הכיבוש ומתנגד לו. פיגועים אלה אינם מבחינים בין האנשים, ובסופו של דבר אינם משרתים פוליטית. הם משרתים את הכוח, את האימפריאליזם התוקפני, שכובש עמים אלה, ושמבצעי פיגועי הנפץ מתיימרים להתנגד לו. זו אינה התנגדות, כי אם משחק במגרשם של הכובשים ושל האימפריאליסטים. תודה רבה.)

היו"ר עבד-אלמאלכ דהאמשה:

תודה רבה לחבר הכנסת עסאם מח'ול. חבר הכנסת יורי שטרן - אינו נוכח באולם. חבר הכנסת ג'מאל זחאלקה – בבקשה, אדוני. אחריו תחתום את רשימת הדוברים חברת הכנסת מלי פולישוק-בלוך.

ג'מאל זחאלקה (בל"ד):

מכובדי היושב-ראש, רבותי חברי הכנסת, ראשית, אני רוצה לשלוח תנחומים לכל משפחות ההרוגים ולאחל לפצועים החלמה מהירה. אני שולח את תנחומי לעם הירדני ולעם הפלסטיני שאיבד מספר גדול מבניו בפיגועים, ולכל מי שנפגע. תנחומים מיוחדים אני רוצה לשלוח למשפחת מחאג'נה מאום-אל-פחם, שבנה חוסאם נהרג בפיגוע. דיברתי עם המשפחה, חלקם חברים אישיים שלי ושל משפחתי, ואני רוצה לנחם אותם מקרב לב ולאחל להם שלא יראו עוד אירועים כאלה.

מכובדי היושב-ראש, לטרור יש להתנגד, טרור אנחנו חייבים לגנות. אנחנו עושים את זה בכל מקרה, בכל מקרה אנחנו מתנגדים התנגדות נחרצת לפגיעה באזרחים, לכוונה לשים את האזרחים כמטרה לפיגועים ולהרג, יהיו הסיבות אשר יהיו. גם בשם סיבה מוצדקת אסור לעשות מעשים כאלה, הם לא נכונים מוסרית והם פוגעים פוליטית.

מה שקרה בירדן הוא פעולת טרור – אין לה שם אחר - ותגובת הנגד של העם הירדני שיצא לרחובות נגד הארגונים האלה, היא תגובה ראויה. מה שניסו להשיג הטרוריסטים - קרה להיפך.

המצב הפוליטי במזרח התיכון הוא נפיץ. הייתי רוצה להגיד שזאת תהיה פעולת הטרור האחרונה, שזה יהיה הפיגוע האחרון, אבל, לצערי, אני לא יכול להגיד זאת. יש מצבים שמייצרים פעולות טרור כאלה. המצב בעירק הוא נפיץ, ומה שקרה בירדן זה נתזים שהותזו ממה שקורה בעירק; ארצות-הברית כבשה מדינה שלמה, וזה מאורע גדול שעשה רעידת אדמה במזרח התיכון כולו. לפני הכיבוש האמריקני לא יצאו פעולות טרור מעירק. תראו, מאז האמריקנים נלחמים בטרור יש יותר טרור ויותר פגיעה באזרחים.

הפתרון שמציע הנשיא בוש, הדרך שבה הוא הולך רק תגביר מעשים כאלה. מי שחושב שבעיות כאלה פותרים בכוח ורק בכוח, טועה. את הבעיות יש לפתור מן השורש. יש להתייחס אחרת למה שקורה במזרח התיכון, ובראש ובראשונה לכבד את רצונם של העמים. אם העמים ירגישו שמכבדים אותם ומכבדים את רצונם החופשי לשלוט בעצמם, אני חושב שפעולות כאלה יצטמצמו עד למינימום ונוכל לבשר שפעולה זאת היתה הפעולה האחרונה. תודה רבה.

היו"ר עבד-אלמאלכ דהאמשה:

תודה רבה לחבר הכנסת ג'מאל זחאלקה. חברת הכנסת מלי פולישוק-בלוך.

מל פולישוק-בלוך (שינוי):

אדוני היושב-ראש, כנסת נכבדה, אנחנו עוסקים היום בטרור. כולם יודעים שטרור הוא מחלה ממארת בין-לאומית, שאין מדינה בעולם שמחוסנת מפני המחלה הארורה הזאת, שפוגעת בחפים מפשע, בעיקר או רק בגלל פנאטיות דתית מוסלמית.

לצערי הרב, כפי שראינו, עוד אזרחים ועוד מדינה חופשית מבינים אותנו היום כאן בישראל, מבינים אותנו ומרגישים אותנו. הפעם נרצחו 57 אזרחים ירדנים, נפצעו כ-300, בלב בירת ירדן, בעמאן, ובוודאי אני מצטרפת לתנחומים למשפחות ולאיחולי ההחלמה לפצועים.

אבל, מה זה מחייב אותנו ומה המסקנות שאנחנו צריכים להפיק מעוד רצח נתעב כזה? בשלושה מישורי פעולה ממשלת ישראל חייבת לפעול, ואנחנו כאן בכנסת, כמובן.

במישור הבין-לאומי - לחבר אלינו כמה שיותר מדינות. לצערנו, הטרוריסטים מ"אל-קאעידה" מסייעים לנו בזה.

במישור הביטחוני, אנחנו חייבים להמשיך את המלחמה הבלתי-מתפשרת נגד הטרוריסטים, "הטרוריסטים הפרטיים שלנו", אלה השכנים הפלסטינים, הקיצונים שביניהם, שעושים הכול כדי לערער את אחיזתנו כאן, במדינה היחידה שיש לעם היהודי, במדינת ישראל.

והעיקר, חברי חברי הכנסת, ובמיוחד אתם, השרים – אני לא יודעת עד מתי - במישור המדיני. מפלגת הליכוד, אדוני השר, השר שטרית והשר וילנאי - טוב ששניכם יושבים כאן - מפלגת הליכוד הולכת ימינה, חזק ימינה, כי צריך לאחד את השורות וצריך להחזיר את המורדים הביתה. במפלגת העבודה הולכים עכשיו שמאלה - כבר שמענו את היושב-ראש הנבחר - הולכים שמאלה לכיוון ז'נבה, אוסלו - -

עסאם מח'ול (חד"ש-תע"ל):

ויש כאלה שהולכים הביתה.

מל פולישוק-בלוך (שינוי):

- - ואני שואלת למה צריך להשתמש בז'נבה ובאוסלו, בשמות הזרים האלה, שמעידים על כך שאולי אנחנו עושים טובה למישהו אחר. אם מישהו אחר בא לעשות אתנו הסכם, אולי נשתמש סוף-סוף בשמות ישראליים להסכמים, שמות שמעידים על כך שהגישה להסדר היא ישראלית.

יש להתנקז ולהתכנס למרכז. אגב, כאן אנחנו נמצאים בשינוי, במרכז, בלי מורדים, בלי קיצונים מימין ובלי קיצונים משמאל - במרכז. מי שמשרת את האינטרס של אזרחי מדינת ישראל, היהודים והערבים כאחד, שרוצים חיים - - -

היו"ר עבד-אלמאלכ דהאמשה:

תודה רבה.

מל פולישוק-בלוך (שינוי):

אני יכולה לדבר עכשיו ביידיש - כי ראיתי שכשמישהו מדבר בערבית אתה נותן לו עוד דקה?

הגיע הזמן שתקום בישראל ממשלה שמשרתת את האינטרס של אזרחי מדינת ישראל שרוצים איכות חיים, לא שטחים; שרוצים להתנתק מהפלסטינים, שרוצים לראות גדר גבוהה בינינו לבינם. הם שם ואנחנו כאן. מובן שרצוי שההיפרדות הזאת תיעשה בהסכם ובהבנה בין הצדדים על-ידי חיזוק הגורמים המתונים, הליברליים בין הצדדים, אבל אם אין ברירה, בואו נצא מייד מכל המאחזים והפנאטיות שיש בתוכנו, נשתחרר מהשטחים האלה שלא מביאים לנו טוב, אלא רק שופכים את הדם והכסף של כולנו. תודה.

היו"ר עבד-אלמאלכ דהאמשה:

תודה רבה לחברת הכנסת מלי פולישוק-בלוך. חבר הכנסת יורי שטרן, בבקשה, לפנים משורת הדין, אף כי איבדת את תורך. אבל אצת רצת ואני מניח שרצית להיות אתנו.

יורי שטרן (האיחוד הלאומי - ישראל ביתנו):

תודה לך, היושב-ראש, על שנתת לי את הצ'אנס השני שלי היום בהצעה הזאת לסדר-היום.

אדוני היושב-ראש, חברי הכנסת, אנחנו רגילים לשלוח תנחומים למשפחות הישראלים שנפגעו בפעילויות הטרור. הפעם שולחים תנחומים ביושר ובכנות לכל משפחות ההרוגים והנפגעים בפיגוע בעמאן. מי כמונו יודעים מה זה אומר.

בעיני יש שני לקחים חשובים מהאירוע: לקח אחד – הוכח מחדש שהטרור הזה והפונדמנטליזם הזה הוא אויב גם של המוסלמים. כשאנחנו נלחמים נגדו, אין לנו מלחמה עם האסלאם. יש לנו מלחמה עם הסרטן הרדיקלי והכוחני שמתפתח בחברה המוסלמית בהרבה מאוד מקומות, והמרכז הוא פה, במזרח התיכון. ראינו את זה גם במקומות אחרים, באנגליה ובצרפת ובמקומות יותר מרוחקים. לכן, מי ששותף אתנו למאבק יודע שהקרב הוא אותו קרב. מי ששולל את קיומה של מדינת ישראל, את הלגיטימיות שלה, את זכותנו לקיים פה מדינה יהודית ריבונית, עוזר לטרור גם נגד עצמו, אם הוא נמצא בצד המתון, בצד אלה שחושבים לבנות באזור ובעולם כולו עולם טוב יותר לכל העמים.

הלקח השני - ממשלת ישראל, אחרי צעקות של קונדוליסה רייס, כך כתוב בעיתון, הסכימה לדבר אבסורדי. היא הסכימה לפיקוח שאינו פיקוח במעברי הגבול ברצועת-עזה, ואחר כך, פתיחת שדה התעופה והנמל, אני לא יודע באילו תנאים. פה לא מדובר במשחקי כבוד ולא מדובר בסמלי ריבונות. מדובר פה - איך אנחנו מסוגלים להגן על חיינו. בהחלטה הזאת של ממשלת ישראל לסכם בתנאים שהפלסטינים דרשו את תנאי הביקורת במעבר, אנחנו מכניסים נשק קטלני גם לשטחי יהודה ושומרון ואולי גם לשטחי ישראל, ואלה שישלמו את המחיר הגרוע ביותר והנורא והגבוה ביותר של חייהם או חיי בני המשפחה שלהם, יהיו הקורבנות של חוסר אחריות מצדה של ממשלת ישראל. חוסר אחריות מוחלט.

מה שראינו בעמאן זה בחלקו אי-יכולת השלטונות שם, אי-יכולת מובנת, כי הם באמת עובדים קשה. אי-אפשר להגיד שהירדנים לא מכינים את כל שירותי הביטחון שלהם נגד כל מיני סימנים והתרעות בנושא הטרור, אבל הם לא מצליחים כי הגבולות רחבים ופתוחים וכו'.

אנחנו יוצרים פה מוקדי טרור נוספים. אין בזה שום תועלת לפלסטינים ולנו, זה פשוט מזיק, ואני שוב אומר, זה חוסר אחריות כלפי האזרחים.

היו"ר עבד-אלמאלכ דהאמשה:

תודה רבה לחבר הכנסת שטרן. יעלה ויבוא שר התחבורה והשר המקשר בין הממשלה לכנסת, חבר הכנסת מאיר שטרית. בבקשה, אדוני.

שר התחבורה מאיר שטרית:

אדוני היושב-ראש, רבותי חברי הכנסת, ראשית, אני מצטרף לשליחת התנחומים למשפחות הנפגעים בירדן וגם למשפחה באום-אל-פחם שאיבדה את יקירה בירדן, בפעולת הטרור הנפשעת הזאת של ארגון "אל-קאעידה".

אדוני היושב-ראש, אני לא יכול שלא להזכיר את המחווה היוצאת דופן שעשה המלך חוסיין כשנפגעו ישראלים על-ידי מחבל ירדני בזמנו. הוא עצמו בא למשפחות הישראליות, ישב אתן ודיבר אליהן במחווה מלכותית יוצאת דופן, שהפכה אותו ממלך לאדם והציבה אותו במדרגה גבוהה משל מלך. שם ראינו את האצילות האמיתית של מלך. אני חושב שהיום, כשירדן עברה את הטראומה הזאת של פיגוע טרור בתוכה, עם כל כך הרבה פצועים והרוגים, דבר שחווינו אותו לצערי פעמים רבות, בשם הבית כולו ובשם הממשלה נשלח תנחומים לממשלת ירדן ולכל המשפחות שיקיריהן נפגעו ונאחל החלמה שלמה לפצועים. אני מקווה שלא יהיו עוד פיגועים כאלה, לא בירדן ולא בישראל ולא במקום אחר.

ישראל מגנה בכל תוקף את הפיגועים שביצע ארגון "אל-קאעידה" בבירת ירדן ביום רביעי שעבר. עם היוודע דבר הפיגועים והיקפם, ולצד מכלול הטיפול בישראלים שהיו בעיר, יצרה שגרירות ישראל ברבת-עמון קשר עם בכירי המשטר והציעה כל עזרה וסיוע אפשרי. במקביל, שוחחו ראש הממשלה ושר החוץ עם המלך והביעו גינוי נחרץ לפיגועי הטרור ותנחומים, והציעו כל עזרה אפשרית. מסרי גינוי ותנחומים בכתב הועברו מהנשיא למלך, מיושב-ראש הכנסת לנשיא הסנאט ומשר החוץ לעמיתו הירדני.

מנכ"ל משרד החוץ היה אמור לקיים ביקור עבודה בירדן למחרת הפיגוע. למרות החששות של גורמי הביטחון בישראל, החליטו השר והמנכ"ל לדבוק בתוכנית ולקיים את הביקור. זאת משום שעל החשיבות המקורית של הביקור נוסף גם ערך סמלי, קרי, להפגין כלפי הירדנים כי הטרור הנפשע לא יפגע בחיי היום-יום ולא יסיט אותנו משקידה על בניית יחסי שלום באזור.

שלטונות ירדן העריכו מאוד את העובדה כי אנו, בניגוד לאחרים, לא משנים את תוכניותינו בעקבות פיגועי טרור. הרשויות הירדניות קיבלו בהערכה ובהתרגשות את הדאגה והרצון הישראלי לסייע, מה גם שהם יודעים כי הם מבטאים את התחושות האמיתיות והם אינם בבבחינת מחוות דיפלומטיות גרידא.

ירדן, כהגדרת בכיריה, היא אי של יציבות בתוך ים של חוסר יציבות אזורית. היא ערה לסכנות הטמונות במצב הזה, והממלכה פועלת בכל המישורים כדי לצמצם את האיומים עליה. כוחות הביטחון הירדניים משקיעים מאמצים אדירים במאבק ברשתות הטרור המנסות לפעול בתוך ירדן או ממנה. המשטר גם נלחם בטרור במישור הציבורי הרעיוני. מלך ירדן פתח לפני שנה במסע הסברה חובק עולם בכותרת - איגרת עמאן, שנועד להסביר את טבעו ואופיו האמיתי של האסלאם, המנוגדים לחלוטין לפרשנות שמנסים לייחס לאסלאם הטרוריסטים הפועלים לכאורה בשמו.

בהקשר זה ניתן כבר לקבוע, כי המפגעים החטיאו את המטרה, שהרי האוכלוסייה הירדנית, שככלל הזדהתה עם פעילות ההתנגדות בעירק, שבראשה עומד אבו מוסעב א-זרקאווי הירדני, התלכדה עתה מאחורי המלך והמשטר נגד הטרור. המשטר ניצל הזדמנות גם לחידוד המסר כי אין להבחין בין סוגי טרור. כך המלך, בשורת ראיונות לתקשורת שבהם הדגיש כי הטרור הוא טרור הוא טרור וכי יש להילחם בו עד חורמה, וכך סגן ראש הממשלה הירדני, מרואן מועשר, שאמר במסיבת העיתונאים כי שום דבר - גם לא הכיבוש האמריקני בעירק או הבעיה הפלסטינית – לא יכול להצדיק פעולות אלה.

לישראל ולירדן שותפות אסטרטגית. שתי המדינות חולקות את הרצון לכונן אזור של יציבות, שגשוג ושלום, ואנו פועלים יחד כדי לקדם זאת, בין היתר בשיתוף פעולה שוטף והדוק בכל התחומים הנוגעים למאבק בטרור על סוגיו. הפיגועים הנפשעים האחרונים ברבת-עמון לא יפגעו בשיתוף הפעולה בינינו אלא רק מוכיחים את הצורך לחזקו.

הפיגועים ברבת-עמון מעוררים דאגה רבה. הם ממחישים לא רק את היכולת של ארגון "אל-קאעידה" להוציא פיגועים גדולים אל הפועל, אלא גם את נחישות הארגון להמשיך ולפגוע לא רק במערב אלא גם במדינות ערביות ומוסלמיות המזוהות עם המערב והמקדמות סדר-יום מדיני מתון. הארגון פועל כדי לפגוע באפשרות של דו-קיום ושלום בין המערב ובין האסלאם ובין ישראל לשכנותיה.

ישראל, כמובן, לוקחת את האיום של ארגון "אל-קאעידה" ברצינות רבה. הארגון הוא איום הטרור המשמעותי ביותר כלפי המערב ומהווה יותר מתמיד מקור השראה ואידיאולוגיה עבור ארגונים וקבוצות טרור אסלאמיות קיצוניות שאימצו את רעיונות "הג'יהאד העולמי" של אוסאמה בן-לאדן. לזרקאווי סדר-יום מזרח-תיכוני מובהק, ובהצהרות הפומביות שלו הוא מציין את ישראל כאחד מהיעדים הברורים.

המאבק שלנו באיום הזה מתנהל במישורים רבים ומקבילים, ואנו כמובן לא לבד. מאז פיגועי ה-11 בספטמבר קיימת מודעות בין-לאומית מוגברת לאיום הטרור העולמי ולצורך בשיתוף פעולה גלובלי כדי להתמודד אתו. שיתוף פעולה זה מתהדק ומתחזק מדי יום.

ישראל, מבחינתה, מפעילה את כל יכולותיה הדיפלומטיות, המודיעיניות והביטחוניות על מנת למנוע מארגוני הטרור, ובתוכם ארגון "אל-קאעידה", לפגוע באזרחינו. על רקע החשש שיבקשו להסתנן לעזה ולהבריח לשם אמצעי לחימה, אנו פועלים באופן אינטנסיבי כדי להבטיח כי ההסדרים, שסוכמו בין ישראל, הרש"פ, מצרים, ולאחרונה האיחוד האירופי, בכל הנוגע למעברי הגבול בין עזה למצרים, יוסיפו ויספקו מענה הולם לסכנה שעלולה לרבוץ לפתחנו.

ובכן, רבותי חברי הכנסת, אני חושב שטוב עשו חברי הכנסת שהעלו את הנושא הזה לסדר-היום. אני מודה לחברי הכנסת שהביאו את ההצעה הזאת, לחבר הכנסת זחאלקה ולחבר הכנסת מח'ול ולחברת הכנסת מלי  פולישוק. אני חושב שטוב עשו שהעלו את הנושא על סדר-היום של הכנסת. אני חושב שזו מחווה חשובה מאוד שכנסת ישראל עושה לנוכח הפיגוע הנפשע הזה בירדן. אני באמת מודה לכם על ההעלאה.

אם חברי הכנסת יחפצו להעביר את ההצעות לוועדת החוץ והביטחון - אני תומך בכך, אדוני היושב-ראש, ואשמח להעביר אותן לוועדה. אם חברי הכנסת יסתפקו בדברי, בעצם נוכל לסיים בזה את הדיון, ואני מברך אתכם על הפעולה. אדוני, אני פתוח לשתי האפשרויות, כמובן.

היו"ר עבד-אלמאלכ דהאמשה:

תודה רבה לשר התחבורה מאיר שטרית. חברי הנכנסת המציעים, אתם מסתפקים בדברי השר? חבר הכנסת זחאלקה?

ג'מאל זחאלקה (בל"ד):

אני מבקש להעביר לוועדה.

מוחמד ברכה (חד"ש-תע"ל):

גם אני.

עסאם מח'ול (חד"ש-תע"ל):

גם אני מבקש להעביר לוועדה.

היו"ר עבד-אלמאלכ דהאמשה:

חברת הכנסת בלומנטל איננה. גם חבר הכנסת יורי שטרן נעדר ברשות, יש לו פגישה חשובה והוא ביקש רשות להיעדר. חברת הכנסת מלי פולישוק-בלוך?

מל פולישוק-בלוך (שינוי):

ועדה.

היו"ר עבד-אלמאלכ דהאמשה:

ובכן אנחנו נעבור להצבעה  - הצעה אחרת לחבר הכנסת נסים זאב. בבקשה, אדוני, במסגרת דקה.

נסים זאב (ש"ס):

אדוני היושב-ראש, כבוד השר, ארגון "אל-קאעידה" בעצם חדר גם לגבולות עזה והמודיעין שלנו כבר התריע על כך, וזה בעקבות המחדל של הממשלה הזאת, שהפקירה את גוש-קטיף בידי טרוריסטים. מבחינת "אל-קאעידה" ואירן וכל ארגוני הטרור האסלאמיים, הם חושבים להשית שליטה אסלאמית בעולם כולו, כי הם מאמינים בכך על-פי הקוראן. לכן צריך לדעת שעוצמת הטרוריסטים האלה תלך ותגבר, אם לא ינקטו באמת יד קשה. מבחינתם הירדנים הם כופרים וצריכים להשמיד את הכופרים.

היו"ר עבד-אלמאלכ דהאמשה:

תודה רבה לחבר הכנסת נסים זאב.

אנחנו נעבור להצבעה על ההצעות הדחופות לסדר-היום בעניין מתקפת הטרור בעמאן בירת ירדן. ההצעה היא להעביר את הנושא לוועדת החוץ והביטחון. מי בעד? מי נגד? אפשר להצביע.

הצבעה מס' 28

בעד  ההצעה להעביר את הנושא לוועדה - 10
בעד ההצעה שלא לכלול את הנושא בסדר-היום - אין
נמנעים - אין
ההצעה להעביר את הנושא לוועדת החוץ והביטחון נתקבלה.

היו"ר עבד-אלמאלכ דהאמשה:

ובכן, ברוב של עשרה תומכים, אפס מתנגדים ואפס נמנעים, ההצעות תועברנה לוועדת החוץ והביטחון להמשך הטיפול בהן.


מסמכים שהונחו על שולחן הכנסת

היו"ר עבד-אלמאלכ דהאמשה:

הודעה לסגנית מזכיר הכנסת.

סגנית מזכיר הכנסת ירדנה מלר-הורוביץ:

ברשות היושב-ראש, הנני מתכבדת להודיע, כי הונחו היום על שולחן הכנסת –

לקריאה שנייה ולקריאה שלישית: הצעת חוק נתיבים מהירים לרכב ציבורי (נתיבי אגרה) (הוראת שעה) (תיקון), התשס"ו-2005; הצעת חוק שירותי הובלה (תיקון מס' 2), התשס"ו-2005 - שהחזירה ועדת הכלכלה. תודה.

היו"ר עבד-אלמאלכ דהאמשה:

תודה רבה לסגנית המזכיר.


הצעת חוק הרשות הלאומית לבטיחות בדרכים, התשס"ו-2005
[רשומות (הצעות חוק, חוב' מ/213).]
(קריאה ראשונה)

היו"ר עבד-אלמאלכ דהאמשה:

הנושא הבא הוא למעשה האחרון על סדר-יומנו: הצעת חוק הרשות הלאומית לבטיחות בדרכים, התשס"ו-2005, קריאה ראשונה. יציג את הצעת החוק השר מאיר שטרית, שר התחבורה.

שר התחבורה מאיר שטרית:

תודה רבה.

אדוני היושב-ראש, רבותי חברי הכנסת, ראשית, אני מודה לכל חברי הכנסת שנשארו כאן כדי לתמוך בהצעת החוק המיוחדת הזאת, שתיכף אני אתאר אותה בקצרה, כדי שלא להטריח את הציבור.  חבר הכנסת נסים זאב, תמיד בכנסת אומרים, אם אתה מוותר כולם מוותרים.

אדוני היושב-ראש, רבותי חברי הכנסת, החוק הזה הוא פרי מאמץ אדיר שעשיתי בשנה האחרונה כדי להביא למלחמה אפקטיבית בתאונות הדרכים. זה בלתי נסבל בעיני שנהרגים בשנה מעל 500 איש, וזו לא מכת טבע. אני מאמין שהדבר הזה ניתן לשינוי. לשמחתי, אני כבר יכול לבשר על שינוי. נכון להיום, השנה כבר יש ירידה של כמעט 10% במספר ההרוגים, אפילו באמצעים הדלים שיש לנו. עשינו פעולות חקיקה, פעולות אכיפה יותר גדולות, הקצינו יותר משאבים למשטרת התנועה, וזה עושה את שלו, אבל אין בזה די.

מל פולישוק-בלוך (שינוי):

אבל למה להטיל מס?

שר התחבורה מאיר שטרית:

מלי, אני אסביר. הרי ניסו את כל השיטות האחרות. ככל שהמלחמה בתאונות דרכים תהיה תלויה יותר בחסדים של האוצר, של המצב התקציבי, לעולם לא ימצאו את העדיפות הנכונה. עובדה, 57 שנה לא מצאו את העדיפות הראויה. מלי, נהרגים כל שנה 510 איש. הנזק הכלכלי למדינת ישראל מגיע ל-12 מיליארד שקל. לא מצאתי שום דרך. הייתי שר האוצר ואני יודע מה שאני מדבר - לא מצאתי שום דרך שמבטיחה מצד אחד עצמאות לרשות הלאומית לבטיחות בדרכים, שאני מציע להקים בחוק הזה, ותפקידה היחיד בחיים יהיה להילחם בתאונות הדרכים כגוף מקצועי - שיהיה גוף המבקר את משרדי הממשלה. התקציב שלה צריך להיות עצמאי ולא תלוי בממשלה ולא תלוי בשיגעונות של האופוזיציה והקואליציה - יש תקציב, אין תקציב. הדרך היחידה לעשות את זה היתה באמצעות - - -

זבולון אורלב (מפד"ל):

בבחירות.

שר התחבורה מאיר שטרית:

הדרך היחידה להבטיח את זה היתה באמצעות אגרה. אגב, האגרה שמוצעת פה, 10% מביטוח חובה, הציבור כבר הרוויח אותה עכשיו. השנה ירדו אגרות ביטוח החובה ב-10%.

אברהם פורז (שינוי):

לפי הטקסט זה יוצא לא רק חובה.

שר התחבורה מאיר שטרית:

לא, רק חובה. הציבור כבר הרוויח את הכסף הזה.

אבל יותר מזה, חברת הכנסת מלי פולישוק, תקשיבי לסוף הדרך. אני קיבלתי על עצמי מחויבות מטעם הממשלה; זאת הפעם הראשונה שהממשלה מחליטה להטיל את האחריות. קודם כול, השר האחראי הוא שר התחבורה והבטיחות בדרכים. גם שונה תוארו של שר התחבורה לתואר הזה: שר התחבורה והבטיחות בדרכים. קיבלתי על עצמי מחויבות אישית, שאני מקווה שיהיה לי הזמן להוכיח אותה בקדנציה הבאה. אני מעוניין להישאר במשרד התחבורה בקדנציה הבאה.

זבולון אורלב (מפד"ל):

ביום שני אני מעביר, זה לא יעזור.

שר התחבורה מאיר שטרית:

זה בסדר, יש עוד קדנציה. זבולון, לא נגמרו החיים.

היו"ר עבד-אלמאלכ דהאמשה:

אילו היינו בטוחים שהשר הזה יביא בקדנציה הבאה לאותה תוצאה, אז היינו תומכים.

שר התחבורה מאיר שטרית:

חברת הכנסת מלי פולישוק. הניחוש שלי הוא שבקדנציה הבאה את תשבי אתנו בקואליציה בממשלה ותהיי שותפה לאותו מאבק; אני בטוח בזה, זאת הערכה שלי.

מל פולישוק-בלוך (שינוי):

רציתי שהממשלה שלך תעזור לאנשים שהולכים למות בתרופות מצילות חיים. אמרת לי: מס אחיד. למה פה כן ושם לא? תחליטו.

שר התחבורה מאיר שטרית:

זה לא הנושא עכשיו.

היו"ר עבד-אלמאלכ דהאמשה:

אומנם זה נושא שכולם דשים בו עכשיו, אבל אנחנו מנועים מלדוש בו.

שר התחבורה מאיר שטרית:

היתרון הגדול וההבדל הוא שבמקרה זה אנחנו מוכרים מוצר לציבור, מוכרים לו בטיחות.

הנזק הישיר שחברות הביטוח שילמו ב-2004 עמד על 6 מיליארדי ש"ח. אם נצליח להוריד את התאונות רק ב-10%, זה כבר יהיה חיסכון של 300 מיליון ש"ח בפרמיות – סליחה, אם נרוויח רק 10%, נחסוך 600 מיליון ש"ח בפרמיות; זה פי-שניים מכל האגרה. הציבור ישלם הרבה פחות אגרה, וגם יישאר בחיים, בעזרת השם.

ג'מאל זחאלקה (בל"ד):

אז חברות הביטוח ישלמו.

שר התחבורה מאיר שטרית:

הן לא ירוויחו, כי החוק אומר בפירוש שהמפקח על הביטוח יגיש אחת לשנה דוח לממשלה על התוצאות של הירידה במספר תאונות הדרכים ועל הפעולה שלו מול חברות הביטוח כדי לוודא שאכן הפרמיות מוחזרות לציבור.

לכן, חברים, אני חושב שזאת הנקודה המרכזית בחוק הזה - הבטחת העצמאות התקציבית של הרשות, שתוכל לעבוד באופן עצמאי גם אם מאיר שטרית אינו שר התחבורה. יהיה שר אחר, הרשות הזאת תמשיך לעבוד באופן עצמאי עם תקציב עצמאי.

לרשות ניתנים אמצעים כדי לפקח על כל כביש חדש שייפתח וייסלל, שהוא עומד בתקני הבטיחות. בלי קשר לתקציב הרשות נקבע בהחלטת ממשלה, על-פי דוח-שיינין, שבתקציב מע"צ כל שנה מוקצים 400 מיליון ש"ח לשנה לטיפול בכשלי בטיחות בכבישים. סקרנו את כל הכבישים בישראל.

זבולון אורלב (מפד"ל):

כמה זה היום?

שר התחבורה מאיר שטרית:

אין תקציב ספציפי לזה.

השנה בתוך תקציב מע"צ צבענו 2 מיליארדי ש"ח בחמש השנים הקרובות, 400 מיליון ש"ח בשנה, רק לטיפול בכשלי בטיחות. מצאנו שמכלל הכבישים בארץ, ב-12% מהכבישים מתרחשים 79% מהתאונות עם הרוגים. איתרנו כבישים אלה, אנו חושבים שניתן לטפל בהם, אנו מתכוונים לעשות פעולה כדי לטפל בכשלי הבטיחות הללו ולהציל חיים. אתן לך דוגמה; מצאנו ש-32% מההרוגים נהרגים בצמתים. למחלף את כל הצמתים הללו - זה לא יהיה עוד, אם נעשה מחלף פשוט, נקי, ברור. השאלה, האם זה שווה את הכסף? שווה פי-100. מחלף עולה בין 10 מיליוני ש"ח ל-50 מיליון ש"ח. הרוג אחד עולה 10 מיליונים. אם יש חמישה הרוגים בשנה בצומת, כבר חסכת את כל הכסף ל-20 השנה הבאות. לכן, מכל בחינה שהיא הניתוח שנעשה פה הוא שורשי, עמוק, מבחינת הגישה והטיפול.

בתקציב הרשות לבטיחות בדרכים אנו מכינים תקציב כדי שבמשטרת התנועה תהיינה 450 ניידות במשמרת. על כל 10 ק"מ תעמוד ניידת, לעומת פחות מ-150. שלוש משמרות, 450 ניידות במשמרת, שתי משמרות, משמרת שלישית - חצי, והמשמעות של זה היא שעל כל 10 ק"מ תעמוד ניידת. המשמעות של נוכחות המשטרה בכבישים, של אכיפה, היא פנטסטית למניעת תאונות.

בצפון, שהשנה היה האזור היחיד שהיתה בו עלייה במספר התאונות, עשינו לפני חודש מבצע של פריסת משטרת התנועה בצפון – שבועיים; מספר ההרוגים בצפון בשבועיים אלה ירד ב-70% בהשוואה לשבועיים המקבילים ובהשוואה לכל שבועיים אחרים באותה שנה. בתקופת החגים שעברו עשינו מבצע, בין ראש השנה לסוכות, של פריסת המשטרה בכל האזורים, בפריסה מלאה, בעבודה יום ולילה. נהרגו 32% פחות מאשר בתקופה המקבילה אשתקד, באותה תקופת החגים, ו-50% פחות מאשר שנתיים קודם לכן.

כלומר, שילוב של תשתית נכונה, אמצעי בטיחות נכונים, אכיפה ברמה מתאימה, חינוך – בתקציב הרשות יהיה כסף שמיועד למשרד החינוך כדי להכניס לתוכנית הלימודים שעת חינוך אחת לכל תלמיד מגן-הילדים עד כיתה י', עם בחינה על בטיחות בדרכים בכיתה י', לפני בגרות, שתיכלל כציון בבגרות.

זבולון אורלב (מפד"ל):

יש גם החמרה בענישה?

שר התחבורה מאיר שטרית:

בהחלט. אנו לא עושים את זה בחוק פה, אנו קובעים שמערכת המשפט צריכה לתת יד לעניין זה, לכן בתוכנית שלנו נוסיף שופטים שיטפלו בעבירות תעבורה בלבד, כדי לקצר את הזמן שעובר בין העבירה לבין השיפוט. ישב בוועדת-שיינין השופט עזרא קמא, שהיה יועץ משפטי של שר התחבורה, בקיא מאוד בהלכות תחבורה; הוא שופט מחוזי בדימוס, והוא טיפל בכל הצד הזה של החקיקה. זבולון, אתה מכיר אותי, כמה יסודי אני בבדיקת הנושאים. אני חושב שנעשתה בדיקה לעומק ולרוחב מכל הבחינות והכיוונים.

הרשות תקום, תמונה לה מועצת רשות שכוללת 13 חברים כדירקטורים: חמישה מטעם המדינה, שבעה אנשי ציבור. הדירקטוריון הזה ינהל את ענייני הרשות. הרשות כפופה לשר התחבורה ישירות, לא למשרד התחבורה. לשר התחבורה יהיו שתי רגליים – אחת משרד התחבורה, אחת הרשות. משרד התחבורה לא מפקח על הרשות, רק שר התחבורה. המשמעות היא שהרשות, למשל, תהיה לה זכות להמליץ בפני השר לא לפתוח כביש חדש שנפתח, אם הבטיחות לא מתאימה. השר יכול להחליט שהוא לא פותח את הכביש, גם אם משרד התחבורה חושב שצריך לפתוח. מותר לשר להגיד: לא פותחים עד שמתקנים כל דבר אחר. כלומר ניתנים פה כלים שאין כדוגמתם, שלא היו בעבר.

לכן, החוק הזה, לדעתי, נותן כיסוי ומעטפה לטיפול רציני. לדעתי, בפעם הראשונה בהיסטוריה של ישראל יש התמודדות רצינית, אמיתית, עם הסוגיה של תאונות הדרכים, ולכן גם המחויבות להוריד את מספר ההרוגים והפצועים בתוך חמש שנים לפחות ב-30% ובתוך עשר שנים לפחות ב-50%, למרות הגידול במספר כלי הרכב והנסועה.

אני רוצה להסביר את המספרים; חיסכון של שליש במספר ההרוגים זה 150 הרוגים פחות. חיסכון של שליש במספר הפצועים זה למעלה מ-1,200 פצועים פחות בשנה.

עסאם מח'ול (חד"ש-תע"ל):

- - -

שר התחבורה מאיר שטרית:

היום חברות הביטוח גובות אגרות שהולכות ועולות בגלל התאונות. החוק אומר: מבחינתנו, ברגע שמספר התאונות יורד, חברות הביטוח יהיו חייבות להוריד את התעריפים. זה קורה, השוק הפרטי עושה את שלו. אם הם לא יעשו את זה, המפקח על הביטוח, זכותו להתערב ולהוריד אותם. אני מפקח ושר האוצר מפקח. זה כתוב בדברי ההסבר של החוק. זו בדיוק כוונתנו. אני חושב שהציבור יקבל חזרה את כל מה שהוא משלם פי-שניים ופי-שלושה, וגם יהיו פחות פצועים והרוגים.

לכן, חברי חברי הכנסת, אני מאוד מודה לכם על שנשארתם עד שעה זו ומבקש, כמובן, את תמיכתכם בהעברת החוק לאישור ועדת הכלכלה.

זבולון אורלב (מפד"ל):

האם אתה יכול להבטיח או להתחייב, או מה בדעתך לעשות, כדי שהחוק הזה יעבור עוד בכנסת הזאת?

שר התחבורה מאיר שטרית:

אתה צודק, אדוני. מעל במה זאת אני מבקש מיושב-ראש ועדת הכלכלה, שאליו אמור לעבור החוק, כמו שהוא מבטיח - הוא הבטיח לי לעשות את זה; אני מתחנן ומבקש שיעזוב כל דבר אחר בלתי רלוונטי,  יטפל בחוק הזה שבוע ימים ויגמור את הכנתו לקריאה שנייה ושלישית. לא צריך יותר. החוק כבר עבר את כל המשוכות - משרד המשפטים, האוצר. החוק הועבר פה-אחד בממשלה תוך הורדת כל הנקודות שהיו במחלוקת; החוק אושר בממשלה פה-אחד. אני באמת מבקש מאמנון כהן, יושב פה נציג מפלגת ש"ס, ידידי נסים זאב, ואני פונה אליו ומבקש ממנו להפעיל גם את השפעתו כדי שוועדת הכלכלה אכן תיתן לעניין הזה עדיפות עליונה ותאשר אותו בהקדם, עוד לפני פיזור הכנסת, שנוכל לצאת לדרך ב-1 בינואר עם הרשות ועם ירידה במספר ההרוגים.

מל פולישוק-בלוך (שינוי):

רציתי לשאול את השר, כמה הכנסות יהיו למדינה מסעיף 31, מההיטל?

שר התחבורה מאיר שטרית:

ההיטל אמור לתת לרשות - עד היום תקציב הרשות לבטיחות, ליחידת הסמך הקיימת, הוא 160 מיליון ש"ח, שבאים מהאוצר; התקציב שנשאר הוא אותם 160 מיליון ש"ח מהאוצר פלוס 390 מיליון ש"ח מאגרה. יחד – 550 מיליון ש"ח לשנה, זה התקציב של הרשות.

מל פולישוק-בלוך (שינוי):

אדוני השר, שכנעת אותי שהחוק הזה הוא הדבר הכי טוב שיהיה למדינת ישראל. אם הוא כל כך חשוב, ואתה כל כך משכנע, איך אתה לא מצליח לשכנע את מדינת ישראל להוציא סכום יחסית קטן של 400 מיליון ש"ח מתקציב המדינה?

שר התחבורה מאיר שטרית:

בישיבת הממשלה שר האוצר ואגף התקציבים התנגדו לחוק, התנגדו לאגרה. אני אמרתי: רבותי השרים, אם אתם רציניים בכוונה שלכם, יש לי הצעה: אני מבקש מכם שתיתנו לי את הסכום הזה של האגרות, אותם 100 ש"ח שלוקחים מכל אזרח בשנה - בוא ניקח את זה מאגרת רישוי הרכב, ואז אני בטוח שזה לא בידיכם יותר. ייתנו לי 100 ש"ח מאגרת רישוי רכב, מכל אגרה - יש לי חוק, אני מוותר על האגרה.

הם לא הסכימו בשום פנים ואופן. אמרו: לא, אנו מוכנים לתת תקציב מדינה. ראש הממשלה אמר להם: אתם עושים צחוק מהעבודה? מאיפה תביאו עכשיו 390 מיליון ש"ח? מה, תקצצו עכשיו מחינוך, מחברה, מבריאות? מה אתם מוכרים לי סיפורים? ראש הממשלה התרגז. בצדק, כי הם הבינו יפה מאוד שאין פה משחקים. הממשלה החליטה פה-אחד לתת תמיכה לקו הזה כדי להבטיח שבאמת לאוצר ולאחרים לא תהיה שליטה בתקציב. זה שווה את האגרה ואת הכסף.

אגב, 70% ומשהו מהאזרחים – עשינו סקר בקרב האזרחים אחרי הכנת החוק, האם אתה תומך בתשלום אגרת בטיחות – 72% מהציבור הצביעו בעד אגרת הבטיחות. 1.2 מיליון אנשים חתמו על תמיכה בחוק. אני חושב שאין הצהרת נאמנות יותר גדולה מזאת.

אגב, כבר מיניתי את יושב-ראש הרשות, שאמור להיכנס ב-1 בינואר, אבי נאור, שעמד בראש עמותת "אור ירוק". הוא נמצא אתנו, ואני מברך אותו. הוא אמור לעשות את המלאכה ואני יושב לו על הגב. תאמיני לי, מה שלא יבוצע יהיה על הראש שלו.

זבולון אורלב (מפד"ל):

יש לי הרגשה שלא תצטער .

שר התחבורה מאיר שטרית:

אני בטוח שלא אצטער, אחרת לא הייתי עושה, אני מנסה לבחור אנשים טובים. חברים, אני מודה לכם הן על ההקשבה, הן על התמיכה והן על הזמן שהקדשתם. אני מבקש את תמיכתכם וגם את העזרה שלכם בוועדות, כדי שנוכל להעביר את ההצעה בקריאה שנייה ושלישית לפני פיזור הכנסת. תודה רבה, אדוני.

היו"ר עבד-אלמאלכ דהאמשה:

תודה רבה לשר מאיר שטרית. האם אני שומע שיש הסכמה לא לדבר או שאתם רוצים לדבר?

קריאות:

כן, כן. הצבעה.

היו"ר עבד-אלמאלכ דהאמשה:

אני יודע שיש חברי כנסת שביקשו עכשיו להירשם לדיבור. אקריא את רשימת המתדיינים ומי שרוצה להשתתף - ישתתף, ומי שיוותר - יוותר. חבר הכנסת מוחמד ברכה – אינני רואה אותו באולם; חבר הכנסת עסאם מח'ול – מוותר; תודה רבה. חבר הכנסת יגאל יאסינוב - אינו נוכח; חבר הכנסת משה גפני – כנ"ל; חבר הכנסת ג'מאל זחאלקה – מוותר; חבר הכנסת זבולון אורלב – מוותר; תודה רבה. חבר הכנסת אברהם פורז -  איננו מוותר.

אברהם פורז (שינוי):

אדוני היושב-ראש, חברי הכנסת, אין ספק שהמטרות הן ראויות. אילו הייתי נמצא בחוג למדעי המדינה והייתי צריך ללמד, הייתי אומר שזאת שיטה עקומה לממן עניין. אבל כמי שנמצא בכנסת כבר כמה שנים, וגם הייתי במקום אחר, אני מכיר את הדינמיקה. כאשר יש מצוקה תקציבית, דבר ראשון חותכים בכל דבר שהוא גמיש. בשכר אי-אפשר לגעת, בשכירות אי-אפשר לגעת, בהחזר חובות אי-אפשר לגעת, אז בכל דבר שהוא פנוי חותכים. לכן, גם אם הייתי יודע שהשנה מתקצבים, מצוקה ראשונה בתקציב המדינה – יקצצו.

לכן, מי שרוצה להיות ריאליסט, ולא להיות אידיאליסט, ורוצה באמת שיינתן צ'אנס למאבק בתאונות הדרכים, צריך לתמוך בחוק הזה. בעוד כמה שנים יתברר לנו שהצלחנו להוריד את העקומה או שפתאום למדינה יש כסף או קרו כל מיני נסים אחרים - ניתן לזה יד. כרגע, זה הפתרון הטוב ביותר בסיטואציה הקשה הזאת.

ג'מאל זחאלקה (בל"ד):

אני נגד המיסוי הזה.

היו"ר עבד-אלמאלכ דהאמשה:

תודה רבה לחבר הכנסת פורז. חברי הכנסת, אחרון הרשומים - חבר הכנסת נסים זאב. אני מבין שאתה רוצה לומר כמה מלים מהצד.

אבשלום וילן (מרצ-יחד):

אולי ייקבע תקדים היסטורי בכנסת, שפעם אחת חבר הכנסת זאב יוותר על זכות הדיבור.

היו"ר עבד-אלמאלכ דהאמשה:

הוא לא מוותר לגמרי, הוא מדבר מהצד.

נסים זאב (ש"ס):

סליחה, ויתרתי הרבה פעמים על נאומים.

אדוני היושב-ראש, חברי הכנסת, אני רוצה להתייחס לרוכבי האופנוע. מספר ההרוגים מקרב רוכבי האופנוע עלה באופן מאוד משמעותי ביחס לנוהגים במכוניות או אפילו במשאיות. גם ברכבת, לאחרונה מספר ההרוגים הוא הגדול ביותר. בגלל תנועת הרכבות, אנשים יותר מודעים והתנועה רבה יותר. הבטיחות בנושא הרכבות - צריך להשקיע שם.

אני לא בטוח שהרשות היא שתביא את הגאולה לעם ישראל. השאלה היא מה התקציב שיהיה ברשות וסדר העדיפויות שיהיה ברשות. אם לא יהיו תקציבים, אז לא משנה אם זה יהיה בתחום משרד התחבורה או שזאת תהיה רשות בפני עצמה.

היו"ר עבד-אלמאלכ דהאמשה:

תודה רבה לחבר הכנסת נסים זאב.

חברי הכנסת, אנחנו עוברים להצבעה. הצעת חוק הרשות הלאומית לבטיחות בדרכים, התשס"ו-2005, קריאה ראשונה - מי בעד? מי נגד? אפשר להצביע.

הצבעה מס' 29

בעד ההצעה להעביר את הצעת החוק לוועדה – 13
נגד - 1
נמנעים – אין
ההצעה להעביר את הצעת חוק הרשות הלאומית לבטיחות בדרכים, התשס"ו-2005, לוועדת הכלכלה נתקבלה.

היו"ר עבד-אלמאלכ דהאמשה:

ברוב של 13 תומכים, מתנגד אחד ואפס נמנעים, הצעת החוק אושרה בקריאה ראשונה, והיא תועבר לוועדת הכלכלה להמשך הכנתה.

חברי הכנסת, תם סדר-היום. ישיבת הכנסת הבאה תתקיים, אם ירצה השם, ביום שני, י"ט בחשוון התשס"ו, 21 בנובמבר 2005, בשעה 16:00. ישיבה זו נעולה. אני חוזר, הישיבה נעולה. תודה רבה.

הישיבה ננעלה בשעה  18:15.

