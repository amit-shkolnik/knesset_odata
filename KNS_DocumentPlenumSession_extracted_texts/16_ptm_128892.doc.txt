תוכן העניינים
מסמכים שהונחו על שולחן הכנסת	4
מזכיר הכנסת אריה האן:	4
הצעת חוק הטבות לניצולי השואה, התשס"ו-2005	5
יורי שטרן (האיחוד הלאומי - ישראל ביתנו):	5
אליעזר כהן (האיחוד הלאומי - ישראל ביתנו):	8
יעקב מרגי (ש"ס):	9
אחמד טיבי (חד"ש-תע"ל):	10
יצחק כהן (ש"ס):	10
מזכיר הכנסת אריה האן:	11
מזכיר הכנסת אריה האן:	13
הצעת חוק ניירות ערך (תיקון מס' 31)  (הרחבת שיתוף הפעולה עם רשות חוץ), התשס"ו-2005;	16
הצעת חוק ניירות ערך (תיקון מס' 32)  (מידע פנים ותרמית במכשירים פיננסיים נגזרים), התשס"ו-2005	16
שר האוצר אהוד אולמרט:	16
מאיר פרוש (אגודת ישראל - יהדות התורה והשבת):	17
עבד-אלמאלכ דהאמשה (רע"ם):	18
הצעות לסדר-היום	20
דוח העוני האלטרנטיבי של ארגון "לתת" אל מול ועידת העסקים של ישראל	20
זבולון אורלב (מפד"ל):	20
חיים אורון (מרצ-יחד):	23
מוחמד ברכה (חד"ש-תע"ל):	26
עבד-אלמאלכ דהאמשה (רע"ם):	28
יעקב מרגי (ש"ס):	29
אתי לבני (שינוי):	30
סגן שר הרווחה אברהם רביץ:	31
נסים זאב (ש"ס):	32
הצעה לסדר-היום	34
פגיעה בציבור במסגרת המדיניות הכלכלית	34
יצחק כהן (ש"ס):	34
הצעה לסדר-היום	37
השתלטות הרשות הפלסטינית על אזור בית-העלמין העתיק בחברון	37
נסים זאב (ש"ס):	37
סגן שר הביטחון זאב בוים:	38
עבד-אלמאלכ דהאמשה (רע"ם):	39
הקטל בדרכים	40
שר התחבורה מאיר שטרית:	40
מוחמד ברכה (חד"ש-תע"ל):	46
משולם נהרי (ש"ס):	49
ואסל טאהא (בל"ד):	50
יעקב מרגי (ש"ס):	50
עבד-אלמאלכ דהאמשה (רע"ם):	51
נסים זאב (ש"ס):	52
שר התחבורה מאיר שטרית:	53
יצחק כהן (ש"ס):	60
מוחמד ברכה (חד"ש-תע"ל):	60
ואסל טאהא (בל"ד):	61
עבד-אלמאלכ דהאמשה (רע"ם):	61
הצעת חוק הגנת השכר (תיקון מס' 25) (תלושי שכר), התשס"ו-2005	62
יולי תמיר (העבודה - מימד - עם אחד):	63
מסמכים שהונחו על שולחן הכנסת	64
סגן מזכיר הכנסת דוד לב:	64
הצעת חוק שירותי אמבולנס, התשס"ה-2005	64
שר התחבורה מאיר שטרית:	64
מוחמד ברכה (חד"ש-תע"ל):	66
נסים זאב (ש"ס):	67
עבד-אלמאלכ דהאמשה (רע"ם):	67
שאילתות ותשובות	68
3135. מעונות הסטודנטים באוניברסיטת בר-אילן	68
3251. תקציב לימודי יהדות	68
3456. הפיקוח על הסעות התלמידים	69
3462. נטל הוצאות החינוך על משפחות התלמידים	70
3481. הכשרת מורים למתן עזרה ראשונה	71
סגן שרת החינוך, התרבות והספורט מגלי והבה:	71
3507. הקמת בית-ספר בכפר עארה	71
3531. עלייה במספר הילדים שהותקפו מינית במוסדות חינוך	72
3533. אלימות מינית בקרב תלמידי בתי-ספר	73
3556. ידיעה על מימון ממשלתי של הסרט "גן עדן עכשיו"	76
מסמכים שהונחו על שולחן הכנסת	77
סגן מזכיר הכנסת דוד לב:	77
הצעת חוק המקרקעין (תיקון מס' 27) (תאורה בשבת ובמועד), התשס"ו-‏2005	77
משה גפני (דגל התורה):	78
נסים זאב (ש"ס):	78
עבד-אלמאלכ דהאמשה (רע"ם):	80
יעקב מרגי (ש"ס):	80


עדכון אחרון: 11/06/06

דברי הכנסת
ז / מושב רביעי / ישיבות ש'—ש"ב /
י"א—י"ג בכסלו התשס"ו / 12-14 בדצמבר 2005 / 7
חוברת ז'
ישיבה ש'










הישיבה השלוש-מאות של הכנסת השש-עשרה
יום שני, י"א בכסלו התשס"ו (12 בדצמבר 2005)
ירושלים, הכנסת, שעה 16:02


מסמכים שהונחו על שולחן הכנסת

היו"ר ראובן ריבלין:

חברת הכנסת וחברי הכנסת, היום יום שני, י"א בכסלו התשס"ו, 12 בחודש דצמבר 2005 למניינם. אני מתכבד לפתוח את ישיבת הכנסת.

מובן שאין לנו הצעות אי-אמון, שכן הכנסת נמצאת בשלהי כהונתה. אנחנו נקיים ישיבות השבוע וגם בשבוע הבא, ולאחר מכן, אם לא תקרינה תפניות דרמטיות, נצא לפגרת בחירות.

הודעה למזכיר הכנסת, בבקשה.

מזכיר הכנסת אריה האן:

ברשות יושב-ראש הכנסת, הנני מתכבד להודיע, כי הונחו היום על שולחן הכנסת –

לקריאה שנייה ולקריאה שלישית: הצעת חוק ערבויות מטעם המדינה (תיקון), התשס"ו-2005, שהחזירה ועדת הכספים.

לקריאה ראשונה, מטעם הממשלה: הצעת חוק מועצת הצמחים (ייצור ושיווק) (תיקון מס' 8), התשס"ו-2005; הצעת חוק סדר הדין הפלילי (חקירת חשודים) (תיקון מס' 3), התשס"ו-2005; הצעת חוק הכניסה לישראל (תיקון מס' 17) (כניסה למקום המשמש למגורים), התשס"ו-2005; הצעת חוק זכויות התלמיד (תיקון מס' 2) (גביית תשלומים בעד בחינות בגרות), התשס"ו-2005; הצעת חוק עבודת נשים (תיקון מס' 37), התשס"ו-2005; הצעת חוק הביטוח הלאומי (תיקון מס' 86) (מענק לימודים), התשס"ו-2005; הצעת חוק הביטוח הלאומי (תיקון מס' 87) (תגמול למשרתים במילואים בשירות חירום), התשס"ו-2005.

לקריאה ראשונה, מטעם חברי הכנסת: הצעת חוק עובדים זרים (תיקון מס' 8) (נוהל מעבר עובד ממעסיק למעסיק), התשס"ו-2005, של חבר הכנסת רן כהן; הצעת חוק בית יד לבנים, התשס"ו-2005, של חבר הכנסת יעקב מרגי וקבוצת חברי הכנסת; הצעת חוק שוויון ההזדמנויות בעבודה (תיקון מס' 10) (נציבות שוויון ההזדמנויות בעבודה), התשס"ו-2005,  של חברת הכנסת אתי לבני וקבוצת חברי הכנסת; הצעת חוק לטיפול בנפגעי עבירות מין שהם קטינים או אנשים עם מוגבלות שכלית (הסכמה ומעקב), התשס"ו-2005, של חבר הכנסת רשף חן וקבוצת חברי הכנסת. תודה רבה.

היו"ר ראובן ריבלין:

תודה רבה למזכיר הכנסת.


הצעת חוק הטבות לניצולי השואה, התשס"ו-2005
[רשומות (הצעות חוק, חוב' כ/105).]
(קריאה ראשונה)

היו"ר ראובן ריבלין:

רבותי חברי הכנסת, גם התכוונו ואנחנו גם מבצעים את ההגנה על קופת המדינה. עם זאת, עולה לפנינו עכשיו הצעת חוק הטבות לניצולי השואה. זו הצעת חוק חשובה, אבל הממשלה צריכה לומר את דברה. 61 חברי כנסת ביקשו ממני לאפשר העברתה אם אכן יימצאו 51 חברי כנסת שיתמכו בה בקריאה ראשונה. על כל פנים, הודעתי לממשלה בטרם סגירת הנושא שאנחנו מתכוונים, על-פי בקשתם של רוב חברי הכנסת, להביא לקריאה ראשונה את הצעת חוק הטבות לניצולי השואה, שיציג חבר הכנסת יורי שטרן ונדון עליה בראשית הישיבה. הצעת החוק היא בעלת עלות תקציבית, ולכן נידרש ל-51 חברי כנסת. הממשלה מתנגדת לחוק, ועם זאת היא הסכימה שהוא יובא על מנת שהכנסת תכריע בנושא.

חבר הכנסת יורי שטרן, אתה יוזם החוק ולא הממשלה, ולכן אתה יכול להחליט מתי אתה מבקש להשיב למתדיינים בחוק ולהצביע.

נסים דהן (ש"ס):

הממשלה לא תשיב?

היו"ר ראובן ריבלין:

הממשלה, אם תרצה - תשיב, אם לא תרצה - לא תשיב.

נסים דהן (ש"ס):

על-פי התקנון - - -

היו"ר ראובן ריבלין:

כל אחד יכול לדבר, זו קריאה ראשונה.

יורי שטרן (האיחוד הלאומי - ישראל ביתנו):

אם הממשלה לא מגיבה, זה לא מבטל את החובה להסכמה של 51 חברי כנסת?

היו"ר ראובן ריבלין:

הממשלה הודיעה לי בצורה חד-משמעית שהיא מתנגדת לחוק. הודעתי לה שהוא על סדר-היום. ירצה השר הנוגע בדבר לבוא, למיטב ידיעתי השר הממונה על חוק זה יהיה שר האוצר, אם ירצה להשיב -  ישיב, לא ירצה - לא ישיב. על כל פנים, בתום הדיון אתה תחליט אם אתה רוצה להצביע או לא. אני מזכיר לך, שכדי שהצעת החוק תעבור ואפשר יהיה להגישה לוועדה כדי שתכינה לקריאה שנייה ולקריאה שלישית, לפחות 51 צריכים לתמוך בה.

יורי שטרן (האיחוד הלאומי - ישראל ביתנו):

תודה רבה, כבוד היושב-ראש. קודם כול, תודה אישית לך על כך שנענית לבקשת 61  חברי הכנסת שביקשו להעלות את הצעת החוק אף שהממשלה מתנגדת, ואתה הסכמת שיעלו רק הצעות חוק שיש לגביהן הסכמה ממשלתית. פה זה מקרה חריג ובאמת יש תמיכה רחבה מאוד.

מדובר בדבר שכביכול היה אמור להיות פתור כבר לפני עשרות שנים במדינה היהודית, מדינה שקמה על חורבות הקהילות באירופה ובצפון-אפריקה; מדינה שקמה לאור ההסכמה של כל גויי העולם לכך שלאחר הטבח הנוראי בעם היהודי, חייבת להיות מדינה יהודית; מדינה שזכר השואה הוא חלק מרכזי מאוד בזהות העצמית של תושביה; מדינה שהצליחה השנה לעשות דבר גדול – להעביר באו"ם החלטה שמעכשיו יצוין זיכרון השואה בכל מדינות העולם, בהחלטת או"ם, ביום שחרור אושוויץ – וחגגנו השנה 60 שנה לשחרור אושוויץ. מדינת ישראל קשורה קשר אורגני לטראומה, לטרגדיה של השואה.

יוסי שריד (מרצ-יחד):

לא חגגנו 60 שנה, אלא ציינו 60 שנה.

יורי שטרן (האיחוד הלאומי - ישראל ביתנו):

סליחה, ציינו. על שחרור אושוויץ אפשר לומר שאפילו חגגנו, כי בכל זאת את שארית העצורים הצליחו המשחררים לשחרר ולהשאיר חיים.

כל משפחה שנייה במדינת ישראל קשורה בסיפורה המשפחתי לשואה. מדינת ישראל לחמה מול השלטונות הבריטיים בעד מתן זכות ליהודים להיכנס הנה, קודם כול בגלל הטבח הנורא של השואה - - -

היו"ר ראובן ריבלין:

חבר הכנסת פורז, חברת הכנסת פולישוק, כדאי שתנהלו את ישיבות הסיעה בחוץ, כי מדברים פה בכל זאת על חוק - - -

מל פולישוק-בלוך (שינוי):

אדוני היושב-ראש, אנחנו כאן כי אנחנו מכבדים את החוק.

יורי שטרן (האיחוד הלאומי - ישראל ביתנו):

אני עוד אציין את תרומתן של כמה סיעות שהתגייסו לטובת העניין.

כבוד אדוני היושב-ראש, הריכוז הגדול ביותר של ניצולי השואה חי במדינת ישראל. לצערי ולבושתי, לצערנו ולבושתנו כולנו, אני חייב להגיד שהאחוז הגדול של העניים מבין ניצולי השואה גם הוא חי במדינת ישראל. מדינת ישראל היא המדינה היחידה מכל המדינות שיש להן קשר למלחמת העולם השנייה שאין בה מעמד חוקי לניצולי השואה ואין שום סיוע ממשלתי לניצולי השואה, פרט לאלה שעלו ארצה עד אוקטובר 1953.

מי שלא זוכר - אוקטובר 1953 חילק את אוכלוסיית ניצולי השואה במדינת ישראל לשני חלקים: 1. האוכלוסייה שחיה במדינת ישראל ויש לה מעמד, והיא סובלת סבל רב של כל ניצולי השואה, אבל לפחות מעמדה מוכר ויש סיוע, לא מספיק אבל יש; 2. כל השאר שבאו לאחר מכן. גם מאלה שעלו לפני 1953 הצליח הממסד הישראלי להחריג את יוצאי צפון-אפריקה שהיו במחנות ריכוז, במיוחד בלוב, כאשר באו לשם גרמנים, ומשום-מה החוק הנוכחי לא חל עליהם. זה עיוות שחייב תיקון, אבל גם הוא מתגמד מול העיוות הנורא הבא, והוא שניצולי השואה שבאו אחרי 1953, ולא חשוב מה מצבם הסוציו-אקונומי והבריאותי, לא מקבלים סיוע ממשלתי מיוחד.

אין מדינה כזאת באירופה. אפילו בדרום-אמריקה יש מדינות שמכירות במעמד המיוחד של ניצולי השואה. איך הגענו לזה, זה סיפור ארוך. אבל היום חיים בקרבנו 22,000 איש שעברו את אושוויץ, עברו את בירקנאו, היו בבאבי-יאר ושרדו, היו בגטאות במזרח-אירופה ושרדו, היו בגטאות ובמחנות ריכוז בצפון-אפריקה ושרדו. הם חיים בקרבנו, הם עברו את הזוועות ואת הטבח ואת הנורא מכול, והם חיים מדמי הבטחת הכנסה, שזה הסימן המוכר היחיד בישראל למצב של עוני. זה מחפיר, זו בושה וחרפה קודם כול לנו, שאנחנו סובלים את המצב הזה.

היו ויש בכנסת כמה הצעות חוק לפתרון הבעיות של ניצולי השואה. ביקשנו להחיל את החוק של 1953 על כולם. לא הלך. בהצעת החוק הזאת יצאנו אני וחבר הכנסת אליעזר כהן בהצעה הכי מינימלית: רק לאלה שחיים מדמי הבטחת הכנסה לתת סיוע מינימלי שמקבלים ותיקי מלחמת העולם השנייה; להשוות את המעמד שלהם.

אני מדבר על אישור החוק הזה בקריאה ראשונה בלבד, לא בשביל לכבול את ידי האוצר, אלא כדי שהכנסת הבאה תוכל לחוקק את החוק הזה, תוכל להמשיך במלאכת החקיקה. גם לזה מתנגד משרד האוצר. גם לזה מתנגדת הממשלה הזאת, המוזרה. הממשלה הזאת, שעוד מעט תפנה לציבור העולים מברית-המועצות, היא זו שמטרפדת את הקריאה הראשונה של החוק.

מפלגת קדימה. איזה קדימה? מכל הסיעות יש תמיכה. סיעת שינוי התכנסה והחליטה לתמוך בחוק, סיעת העבודה התכנסה והחליטה לתמוך בחוק, סיעת הליכוד, שיש לה היום ישיבת  מרכז, הבודדים שהיו יכולים להישאר פה הגיעו להצביע בעד, סיעת האיחוד הלאומי כמובן, הסיעות החרדיות, חברי הכנסת הערבים באו לתמוך, סיעת ש"ס כולה. איך ייתכן שמפלגה שקוראת לעצמה קדימה לא מסתכלת הצדה ולא רואה את חרפת הרעב של ניצולי השואה במדינה היהודית ולא מוכנה לאשר את החוק הזה אפילו בקריאה ראשונה?

צבי הנדל (האיחוד הלאומי - ישראל ביתנו):

יש פה נציגה אחת.

יורי שטרן (האיחוד הלאומי - ישראל ביתנו):

נמצאת פה חברת הכנסת מרינה סולודקין, ואני בהחלט מודה לה על כך שהיא התייצבה נגד דעת הממשלה המוזרה והגרועה הזאת. מפלגת קדימה עם ראש הממשלה שרון, שפונה לוותיקי מלחמת העולם השנייה, שפונה לניצולי השואה - - -

היו"ר ראובן ריבלין:

חבר הכנסת יורי שטרן, למה בדיון על חוק כל כך חשוב אדוני מבזבז את זעמו על הממשלה? תברך את חברי הכנסת שבאו הנה לתת מענה ותשובה. בוא לא ננצל את הבמה הזאת - - -

יורי שטרן (האיחוד הלאומי - ישראל ביתנו):

כבוד היושב-ראש, ביקשתי לאשר את הצעת החוק. פניתי כמה פעמים לאהוד אולמרט, שר האוצר. דיברתי על לבו, הסברתי את משמעות החוק, שהיא לא גדולה כספית, והיא בוודאי חשובה מאוד ציבורית.

אני מבקש מחברי הכנסת לתמוך בהצעת החוק הזאת. אני שוב מודה לכל הסיעות – לסיעות הערביות, לסיעת העבודה, לסיעת מרצ, לסיעת ש"ס, לסיעת האיחוד הלאומי, לסיעת הליכוד, לאלה שהגיעו, על כך שהם תומכים בחוק הזה. החתמתי 25 חברי כנסת. אני מבקש הצבעה שמית, שגם תאפשר לחברי כנסת שטרם הגיעו - - -

קולט אביטל (העבודה - מימד - עם אחד):

גם לוועדה שסייעה לך.

יורי שטרן (האיחוד הלאומי - ישראל ביתנו):

כמובן, לוועדה לקליטת העלייה, שעשתה פה עבודה מאוד יסודית, לא בקלות ראש ולא רק מתוך סימפתיה, אלא באמת בדקה את כל המרכיבים. אני מודה מאוד לחברת הכנסת קולט אביטל, שעשתה צעדים מאוד מאוד חשובים למען הציבור של ניצולי השואה בתחומים האחרים, וגם פה בדיונים על החוק הזה. היא באמת עזרה מאוד מאוד. אני מודה לך, קולט, אני מקווה שנוכל גם להמשיך בחקיקה הזאת.

אני מעביר את החתימות של חברי הכנסת, ואני מבקש מהחברים שביקשו לנאום לוותר על הנאומים ובואו נתחיל בהצבעה.

היו"ר ראובן ריבלין:

לא, אנחנו מתחילים בדיון. דרך אגב, אני לא בטוח שכדאי לך להתחיל בהצבעה בשלב זה כי עדיין אין לך 51. רשמתי לעצמי וגם הפרוטוקול קבע, שכל אשר מבקש היזם בשם כל החתומים על החוק וכל אלה אשר ביקשו להביאו לקריאה ראשונה, שהחוק לא יובא להכנה לקריאה שנייה ולקריאה שלישית אלא בכנסת השבע-עשרה, אבל מובן שהכנסת השבע-עשרה תוכל להחיל עליו את דין הרציפות, ובתנאי זה, כמובן, גם אני אצביע בעד החוק הזה.

רבותי, אני פותח את הדיון. לא רבים ביקשו להשתתף; רבים ביקשו להצביע. אני מזמין את ראשון המתדיינים, חבר הכנסת אליעזר כהן. אחריו – חבר הכנסת משה גפני. אם לא יהיה נוכח - חבר הכנסת יעקב מרגי. אחריו - חבר הכנסת מאיר פרוש. אחריו - חבר הכנסת אחמד טיבי. אחריו - חברת הכנסת מל פולישוק-בלוך. אחריה - חבר הכנסת צבי הנדל. אחריו - חבר הכנסת נסים דהן. אחריו - חבר הכנסת יצחק כהן. אחריו - חבר הכנסת חיים אורון. בבקשה. אני נותן שלוש דקות לכל אחד.

אליעזר כהן (האיחוד הלאומי - ישראל ביתנו):

אדוני היושב-ראש, חברי חברי הכנסת, בושה למדינת ישראל ש-60 שנה לאחר השואה, בזמן שכל העולם כולו הכיר בחשיבות הנצחת זכר השואה, אנו נשארים המדינה היחידה שלניצולי השואה אין בה כל מעמד ושום סיוע ממשלתי. אני קורא לשר האוצר לא להתנגד לאישור הצעת החוק בקריאה ראשונה דווקא בזמן הזה. כידוע, הממשלה מתנגדת. אני לא רואה פה נציגי ממשלה, אני לא רואה פה אפילו נציג אחד של הממשלה, אבל הממשלה מתנגדת.

הניצחון על גרמניה הנאצית היה הרבה יותר מניצחון צבאי. היה זה ניצחונה של רוח האדם על הדיכוי והרודנות, על השנאה והגזענות בצורתן החייתית והמסוכנת ביותר. מיליון וחצי חיילים יהודים לחמו במלחמת העולם השנייה נגד ההיטלריזם והפאשיזם, בהם 40,000 מתנדבים מהיישוב היהודי בארץ, ומיליון וחצי חיילים וחיילות יהודים שנלחמו בכל הצבאות של בעלות הברית וביחידות הפרטיזנים. 60,000 לוחמים יהודים מחיילי הצבא האדום זכו למדליות על גילויי גבורה בקרב. יהודים הגיעו לתפקידי פיקוד בכירים ביותר הן בצבא האדום והן בצבאות בעלות הברית. אלה האנשים שאנחנו מדברים עליהם. הם גיבורי האומה שלנו. הם הביאו להשמדת הנאצים. הם הביאו להקמתה של מדינת ישראל.

כמה עשרות מגיבורי הקרבות המרים נמצאים אתנו כאן היום במשכן הכנסת, אני מצדיע להם ולחבריהם הישראלים, להם ולחבריהם בארץ. 58 שנים אחרי הניצחון על גרמניה הנאצית נשאב כוח ואמונה מן הניצחון הגדול, שהם הביאו לנו אותו.

לחברות הכנסת – אני רואה את קולט אביטל, אילנה כהן וגילה פינקלשטיין – 2,000 מתוך 20,000 ותיקי הצבא האדום החיים בישראל היום הם נשים, נשים שלחמו בכוח הצבאי ששחרר את העם היהודי.

אנחנו חייבים להעביר את החוק הזה, ואני רוצה לראות אותה ממשלה שתקום בישראל ותתנגד לו. תודה רבה.

היו"ר ראובן ריבלין:

תודה רבה לחבר הכנסת אליעזר כהן. חבר הכנסת גפני – אינו נוכח. חבר הכנסת יעקב מרגי - בבקשה, אדוני. חבר הכנסת יורי שטרן, האם נמצאים אתנו אורחים?

אחמד טיבי (חד"ש-תע"ל):

סליחה, התעשייה האווירית פה היום?

היו"ר ראובן ריבלין:

לא. חבר הכנסת אדלשטיין, האם נמצאים האנשים שהחוק מתייחס אליהם?

מרינה סולודקין (אחריות לאומית):

כן, נמצאים נציגים של ארגוני ניצולי השואה.

היו"ר ראובן ריבלין:

נציגי ארגוני ניצולי השואה נמצאים אתנו ביציע האורחים ואנחנו מקדמים אותם בברכה.

יעקב מרגי (ש"ס):

אדוני היושב-ראש, חברי חברי הכנסת, חברי חברי הכנסת יורי שטרן ואליעזר כהן, המציעים, אין דבר שמסמל חמלה, מסמל יושר, מסמל ערכיות, יותר מהעלאת הצעת החוק הזאת לקריאה ראשונה בסוף כהונתה של הכנסת השש-עשרה; אותה כנסת שהתאכזרה רבות לאוכלוסיות החלשות. רבותי, בוקר בוקר אנחנו שומעים - - -

גאלב מג'אדלה (העבודה - מימד - עם אחד):

מי שהתאכזר זה הממשלה.

נסים דהן (ש"ס):

אם לא היתה כנסת, החוק לא היה עובר, הממשלה היתה יכולה לדבר עד מחר.

יעקב מרגי (ש"ס):

אני מקבל את הערתך. אדוני יושב-ראש ועדת הפנים, חברי חברי הכנסת, עם המשמעת הקואליציונית שלהם דרסו כל דבר חברתי, כל דבר שהיתה בו חמלה.

רבותי, אנו רואים את מצעי המפלגות שצצים לאחרונה, כולם חברתיים. אבל לאותה ממשלה שרוצה לטפל בבעיות החברתיות, לטפל בעוני, לטפל במצוקת הקשישים, לאותה ממשלה לא מפריע להתנגד לחוק מוסרי וערכי זה.

רבותי, על מה אנחנו מדברים, במה אנחנו עוסקים, בתוספת 300 שקלים לקצבה לניצולי שואה? באיזו אוכלוסייה אנחנו מדברים? אנחנו עוסקים באוכלוסייה שהיום נושקת לגיל ה-80, אוכלוסייה מבוגרת.

בהצעה זו אנחנו מבקשים להשוות ניצולי שואה שעלו לפני 1953 לניצולי שואה שעלו לאחר 1953. אני שואל, לממשלה הזאת יש לב, יש לה מוסר? הרי לא יכול להיות דבר כזה. יש ניצול שואה שמקבל את ההטבה ויש ניצול שואה שלא מקבל את ההטבה, למה? כי הוא עלה לאחר 1953. זאת הוראה לא שוויונית, לא חוקית בעליל, ולכן אני מקווה שהיום יהיו כאן 51 חברי הכנסת כדי לתמוך בהצעת החוק. תודה.

היו"ר ראובן ריבלין:

תודה לחבר הכנסת מרגי. חבר הכנסת משה גפני – אינו נוכח. חבר הכנסת מאיר פרוש - מוותר. חבר הכנסת יולי אדלשטיין - מוותר. חבר הכנסת אחמד טיבי, בבקשה.

אחמד טיבי (חד"ש-תע"ל):

אני מודה לך.

אדוני היושב-ראש, חברי הכנסת, מעטים המקרים שבהם הכנסת מתאחדת בנושא ערכי, אוניברסלי, הומני. אני קורא לכל חברי להתאחד סביב ההצעה הזאת. בסך הכול מדובר בהעלאה של 300 שקלים לקצבה, לאנשים שמישהו כבר התאכזר אליהם, אז למה להתאכזר אליהם שנית בצורה הבלתי-מתחשבת הזאת, פעם אחר פעם אחר פעם?

לכן, אדוני היושב-ראש, יש לבוא לקראת הדרישה הזאת, שיזם אותה חבר הכנסת יורי שטרן – ואתו רבים, אני חתום על ההצעה הזאת – כדי להשוות את התנאים של ניצולי השואה כאן בארץ. תודה רבה.

היו"ר ראובן ריבלין:

אני מאוד מודה לחבר הכנסת אחמד טיבי ומברך אותו על דבריו. חבר הכנסת יצחק כהן, בבקשה. אחריו – חבר הכנסת חיים אורון.

יצחק כהן (ש"ס):

אדוני היושב-ראש, חברי חברי הכנסת, אני רוצה לברך את חבר הכנסת יורי שטרן, שהשכיל לקחת את הצעת החוק שלו לוועדה הנכונה. מונחת בוועדת הכספים הצעת חוק של ג'ומס ושלי, הצעה שעניינה חוק נכי רדיפות הנאצים. רק מפני שזה מונח שם אנחנו לא יכולים להביא את זה לקריאה ראשונה? אדוני היושב-ראש, אתה חייב להתערב בעניין הזה. אנחנו מבקשים שאדוני יתערב, כדי שגם ג'ומס וגם אני נוכל להביא את הצעות החוק שדנות ביהודי לוב ותוניסיה ובילדי השואה להצבעה בקריאה ראשונה. לא יכול להיות שינהגו איפה ואיפה.

היו"ר ראובן ריבלין:

חבר הכנסת יצחק כהן, אדוני היה סגן שר האוצר, חבר הכנסת אורון, האם לגבי יהודי לוב, שהיתה כבושה על-ידי הנאצים, הצו לא יכול להשיג אותה תוצאה בלי הצעת החוק? היום ביררתי כדי לנסות לעזור לך.

יצחק כהן (ש"ס):

אדוני היושב-ראש, יש הצעת חוק מוגדרת, ספציפית, לגבי יהודי לוב ותוניסיה, ואני מבקש להביא גם אותה להצבעה על מנת להחיל דין רציפות. מדוע לא? אני מברך את חבר הכנסת יורי שטרן, שהצליח להביא את ההצעה שלו מפני שהיא התגלגלה לוועדת הקליטה.

חיים אורון (מרצ-יחד):

יש שישה חוקים בוועדת הכספים, שתוקעים אותם.

יצחק כהן (ש"ס):

אז נביא את כולם, אדוני חייב להתערב. אדוני חייב להתערב בעניין הזה. מתחננים בפני אדוני להתערב.

היו"ר ראובן ריבלין:

טוב.

יצחק כהן (ש"ס):

תודה רבה, אדוני.

היו"ר ראובן ריבלין:

חבר הכנסת אורון, בבקשה.

חיים אורון (מרצ-יחד):

אני מוותר.

היו"ר ראובן ריבלין:

מוותר. חבר הכנסת אדלשטיין - מוותר. מי עוד נותר באולם שביקש לדבר? חבר הכנסת דהן, בבקשה.

נסים דהן (ש"ס):

מוותר.

היו"ר ראובן ריבלין:

מוותר. נא לצלצל. חבר הכנסת שטרן, האם אדוני מבקש הצבעה אישית?

יורי שטרן (האיחוד הלאומי - ישראל ביתנו):

כן.

היו"ר ראובן ריבלין:

האם המזכירות ערוכה להצבעה אישית? האם אנחנו מצלצלים? נא לצלצל. נא לשבת. הואיל וזה שלושה סבבים, אדוני המזכיר, נא להתחיל בקריאת השמות להצבעה על הצעת החוק אשר היא הצעה תקציבית ומחייבת 51 חברים.

מזכיר הכנסת אריה האן:
(קורא בשמות חברי הכנסת)

קולט אביטל	-	בעד
רוחמה אברהם	-	אינה נוכחת
יולי-יואל אדלשטיין	-	בעד
יעקב אדרי	-	אינו נוכח
אהוד אולמרט	-	אינו נוכח
חיים אורון	-	בעד
זבולון אורלב	-	אינו נוכח
דוד אזולאי	-	אינו נוכח
דליה איציק	-	אינה נוכחת
אפי איתם	-	בעד
מיכאל איתן	-	אינו נוכח
אריה אלדד	-	בעד
בנימין אלון	-	בעד
טלב אלסאנע	-	אינו נוכח
אלי אפללו	-	אינו נוכח
גלעד ארדן	-	בעד
אורי אריאל	-	אינו נוכח
זאב בוים	-	אינו נוכח
נעמי בלומנטל	-	אינה נוכחת
בנימין בן-אליעזר	-	אינו נוכח
שלמה בניזרי	-	בעד
דניאל בנלולו	-	אינו נוכח
אלי בן-מנחם	-	אינו נוכח
רוני בר-און	-	אינו נוכח
רומן ברונפמן	-	אינו נוכח
רוני בריזון	-	בעד
ויקטור בריילובסקי	-	בעד
מוחמד ברכה	-	בעד
עזמי בשארה	-	אינו נוכח
ענבל גבריאלי	-	אינה נוכחת
אראלה גולן	-	בעד
מיכאל גורלובסקי	-	אינו נוכח
זהבה גלאון	-	בעד
גילה גמליאל	-	אינה נוכחת
משה גפני	-	בעד
עבד-אלמאלכ דהאמשה	-	אינו נוכח
נסים דהן	-	בעד
חמי דורון	-	בעד
אברהם הירשזון	-	אינו נוכח
שמואל הלפרט	-	אינו נוכח
צבי הנדל	-	בעד
יצחק הרצוג	-	אינו נוכח
מגלי והבה	-	אינו נוכח
אבשלום וילן	-	אינו נוכח
מתן וילנאי	-	בעד
יצחק  וקנין	-	אינו נוכח
נסים זאב	-	אינו נוכח
ג'מאל זחאלקה	-	בעד
אליעזר זנדברג	-	בעד
יחיאל חזן	-	אינו נוכח
רשף  חן	-	בעד
ואסל טאהא	-	בעד
אחמד טיבי	-	בעד
דוד טל	-	אינו נוכח
סאלח טריף	-	אינו נוכח
יגאל יאסינוב	-	בעד
שאול יהלום	-	בעד
אליהו ישי	-	אינו נוכח
אהוד יתום	-	אינו נוכח
דני יתום	-	אינו נוכח
איתן כבל	-	בעד
אילנה כהן	-	בעד
אליעזר כהן	-	בעד
אמנון כהן	-	בעד
יצחק כהן	-	בעד
רן כהן	-	בעד
משה כחלון	-	בעד
חיים כץ	-	אינו נוכח
ישראל כץ	-	אינו נוכח
אתי לבני	-	בעד
ציפי לבני	-	אינה נוכחת
לימור לבנת	-	אינה נוכחת
דוד לוי	-	אינו נוכח
יצחק לוי	-	בעד
אילן ליבוביץ	-	בעד
יעקב ליצמן	-	אינו נוכח
עוזי לנדאו	-	בעד
יוסף לפיד	-	אינו נוכח
גאלב מג'אדלה	-	בעד
עסאם מח'ול	-	בעד
מיכאל מלכיאור	-	בעד
יעקב מרגי	-	בעד
משולם נהרי	-	בעד
מיכאל נודלמן	-	אינו נוכח
דני נוה	-	אינו נוכח
אורית נוקד	-	בעד
לאה נס	-	אינה נוכחת
בנימין נתניהו	-	אינו נוכח
מרינה סולודקין	-	בעד
ניסן סלומינסקי	-	בעד
אפרים סנה	-	בעד
גדעון סער	-	אינו נוכח
גדעון עזרא	-	אינו נוכח
מל פולישוק-בלוך	-	בעד
אברהם  פורז	-	בעד
אופיר פינס-פז	-	אינו נוכח
גילה פינקלשטיין	-	בעד
מאיר פרוש	-	בעד
יוסף פריצקי	-	אינו נוכח
שמעון פרס	-	אינו נוכח
יאיר פרץ	-	אינו נוכח
עמיר פרץ	-	אינו נוכח
איוב קרא	-	אינו נוכח
אברהם רביץ	-	אינו נוכח
פנינה רוזנבלום	-	אינה נוכחת
ראובן ריבלין	-	בעד
חיים רמון	-	אינו נוכח
אהוד רצאבי	-	בעד
מיכאל רצון	-	אינו נוכח
אברהם בייגה שוחט	-	בעד
יובל שטייניץ	-	אינו נוכח
מאיר שטרית	-	אינו נוכח
יורי שטרן	-	בעד
אילן שלגי	-	בעד
סילבן שלום	-	אינו נוכח
שלום שמחון	-	בעד
אריאל שרון	-	אינו נוכח
עמרי שרון	-	אינו נוכח
יוסי שריד	-	בעד
יולי תמיר	-	בעד

היו"ר ראובן ריבלין:

נא לקרוא את שמות חברי הכנסת שלא היו נוכחים.

מזכיר הכנסת אריה האן:
(קורא בשמות חברי הכנסת)

רוחמה אברהם	-	אינה נוכחת
יעקב אדרי	-	אינו נוכח
אהוד אולמרט	-	אינו נוכח
זבולון אורלב	-	בעד
דוד אזולאי	-	בעד
דליה איציק	-	אינה נוכחת
מיכאל איתן	-	אינו נוכח
טלב אלסאנע	-	בעד
אלי אפללו	-	אינו נוכח
אורי  אריאל	-	אינו נוכח
זאב בוים	-	אינו נוכח
נעמי בלומנטל	-	אינה נוכחת
בנימין בן-אליעזר	-	אינו נוכח
דניאל  בנלולו	-	אינו נוכח
אלי בן-מנחם	-	בעד
רוני בר-און	-	אינו נוכח
רומן ברונפמן	-	אינו נוכח
עזמי בשארה	-	אינו נוכח
ענבל גבריאלי	-	אינה נוכחת
מיכאל גורלובסקי	-	אינו נוכח
גילה גמליאל	-	אינה נוכחת
עבד-אלמאלכ דהאמשה	-	בעד
אברהם הירשזון	-	אינו נוכח
יצחק הרצוג	-	בעד
שמואל הלפרט	- 	אינו נוכח
מגלי והבה	-	אינו נוכח
אבשלום וילן	-	אינו נוכח
יצחק  וקנין	-	אינו נוכח
נסים זאב	-	אינו נוכח
יחיאל חזן	-	אינו נוכח
דוד טל	-	אינו נוכח
סאלח טריף	-	אינו נוכח
אליהו ישי	-	בעד
אהוד יתום	-	אינו נוכח
דני יתום	-	אינו נוכח
חיים כץ	-	אינו נוכח
ישראל כץ	-	אינו נוכח
ציפי לבני	-	אינה נוכחת
לימור לבנת	-	אינה נוכחת
דוד לוי	-	אינו נוכח
יעקב ליצמן	-	אינו נוכח
יוסף לפיד	-	אינו נוכח
מיכאל נודלמן	-	אינו נוכח
דני נוה	-	אינו נוכח
לאה נס	-	אינה נוכחת
בנימין נתניהו	-	אינו נוכח
גדעון סער	-	אינו נוכח
גדעון עזרא	-	אינו נוכח
אופיר פינס-פז	-	אינו נוכח
יוסף פריצקי	-	אינו נוכח
שמעון פרס	-	אינו נוכח
יאיר פרץ	-	בעד
עמיר פרץ	-	אינו נוכח
איוב קרא	-	אינו נוכח
אברהם רביץ	-	אינו נוכח
פנינה רוזנבלום	-	אינה נוכחת
חיים רמון	-	אינו נוכח
מיכאל רצון	-	אינו נוכח
יובל שטייניץ	-	אינו נוכח
מאיר שטרית	-	אינו נוכח
סילבן שלום	-	אינו נוכח
אריאל שרון	-	אינו נוכח
עמרי שרון	-	אינו נוכח

היו"ר ראובן ריבלין:

חברי וחברות הכנסת, מי נמצא באולם ולא הצביע? חבר הכנסת בוים?

זאב בוים (אחריות לאומית):

בעד.

היו"ר ראובן ריבלין:

רבותי, יש מישהו שלא הצביע ורוצה להצביע? תודה רבה, נא להביא לי את תוצאות ההצבעה.

רבותי חברי הכנסת, לאלה שהביעו פליאה כאשר נקרא שמה של חברת הכנסת פנינה רוזנבלום, הריני להודיעכם שהחל במוצאי שבת בשעה 22:00 היתה פנינה רוזנבלום לחברת הכנסת. היא עדיין לא הושבעה. בשבת ב-12:10 עברו 48 שעות מאז הגיש השר צחי הנגבי את התפטרותו מהכנסת. הואיל והדבר נפל בשבת, נדחתה ההתפטרות בדיוק במספר השעות שהיה יכול אותו שר במשך השבת להודיע שהוא רוצה להמשיך ולהיות חבר הכנסת וחוזר בו מהתפטרותו, מעשה תקדים בני אלון. לכן כניסתה של חברת הכנסת פנינה רוזנבלום לתפקידה כחברת הכנסת היתה בשעה  22:10, מוצאי שבת קודש זו.

אחמד טיבי (חד"ש-תע"ל):

יום ורוד לכנסת.

משה גפני (דגל התורה):

אבל היא לא יכולה להצביע אם היא לא הושבעה.

היו"ר ראובן ריבלין:

גם בעניין זה היתה מחלוקת. היועצת המשפטית לכנסת פסקה, שגם חבר הכנסת שלא נשבע רשאי להצביע, בלי שיהיו לו זכויות של חבר הכנסת, כגון משכורת. לכל המתעניינים, עד כמה שידוע לי וכפי שנודע לי, חברת הכנסת רוזנבלום תישבע אמונים ביום רביעי בשעה 11:30.

רבותי חברי הכנסת, הצעת חוק הטבות לניצולי השואה, התשס"ו-2005, קריאה ראשונה: נמנעים - אין, מתנגדים - אין, 66 חברי כנסת הצביעו בעד. אני קובע שהצעת החוק עברה בקריאה ראשונה והיא תעבור לכנסת השבע-עשרה על מנת להחיל עליה דין רציפות ולאחר מכן להכינה לקריאה שנייה ולקריאה שלישית.

אין מוחאים כפיים בכנסת. תודה רבה.


הצעת חוק ניירות ערך (תיקון מס' 31) (הרחבת שיתוף הפעולה עם רשות חוץ), התשס"ו-2005;
[רשומות (הצעות חוק, חוב' מ/216).]
הצעת חוק ניירות ערך (תיקון מס' 32) (מידע פנים ותרמית במכשירים פיננסיים נגזרים), התשס"ו-2005
[רשומות (הצעות חוק, חוב' מ/218).]
(קריאה ראשונה)

היו"ר ראובן ריבלין:

אני מתכבד להזמין את שר האוצר, שהוא גם ממלא-מקום יחיד לראש הממשלה, לבוא ולהציג לקריאה ראשונה את הצעת חוק ניירות ערך (תיקון מס' 31) (הרחבת שיתוף הפעולה עם רשות חוץ),  התשס"ו-2005, ואת הצעת חוק ניירות ערך (תיקון מס' 32) (מידע פנים ותרמית במכשירים פיננסיים נגזרים), התשס"ו-2005.

שר האוצר אהוד אולמרט:

תודה רבה.

אדוני היושב-ראש, רבותי חברי הכנסת, מדובר כאן בשתי הצעות חוק: האחת היא הרחבת שיתוף הפעולה עם רשות חוץ, והאחרת היא מידע פנים ותרמית במכשירים פיננסיים נגזרים.

התיקון המוצע הראשון נועד להסיר את שני המכשולים העיקריים להצטרפות ישראל, באמצעות הרשות לניירות ערך, להסכמי שיתוף פעולה עם רשויות לניירות ערך זרות, ובכלל זה להסכם הרב-צדדי של הארגון הבין-לאומי של רשויות ניירות הערך, ה-International Organization of Securities Commissions, שהרבה מאוד מדינות חברות בו. אנחנו חושבים שיש חשיבות גדולה להצטרפות ישראל להסכמים הללו ולמדינות המובילות בתחום הזה של ניירות ערך, על-ידי הרחבת שיתוף הפעולה, העמקת הפיקוח והאכיפה של דיני ניירות ערך וגם הגברת ההגנה על המשקיע בניירות ערך בישראל והגברת היושרה וההקפדה על נורמות ראויות בשווקים הפיננסיים בישראל ובעולם.

המסגרת שמסדירה את מתכונת שיתוף הפעולה הזה קבועה בפרק ט'2 לחוק ניירות ערך, והיא מאפשרת להגיש סיוע לרשויות חיצוניות בהתאם לכללים שנקבעו שם. זה הנושא הראשון שאנחנו מעוניינים לאשר, אדוני היושב-ראש.

הנושא השני הוא הצעת חוק ניירות ערך (תיקון מס' 32) (מידע פנים ותרמית במכשירים פיננסיים נגזרים). הוראות פרק ח'1 לחוק ניירות ערך אוסרות שימוש במידע פנים בניירות ערך של חברה. עם התפתחותם של מכשירים פיננסיים נגזרים, כמו אופציות וחוזים עתידיים, מוצע להרחיב את האיסור האמור גם ביחס למכשירים כאלה שנסחרים בבורסה. מטבע הדברים, אסור שהמסחר במכשירים פיננסיים כאלה יושפע ממידע פנים, כי הוא יכול להשפיע על ערך ניירות הערך של החברה, על מחירם, וכתוצאה מכך גם על התוצאות שיכולות לנבוע מזה למשקיעים.

אדוני היושב-ראש, אני מבקש ששתי הצעות החוק הללו תאושרנה בקריאה ראשונה, ואני מודה לך על כך.

היו"ר ראובן ריבלין:

תודה רבה לשר האוצר וממלא-מקום ראש הממשלה. ראשון הדוברים, חבר הכנסת צבי הנדל - אינו נוכח. חבר הכנסת יעקב מרגי - אינו נוכח. חבר הכנסת משה גפני, בבקשה.

משה גפני (דגל התורה):

מוותר.

היו"ר ראובן ריבלין:

חבר הכנסת מוחמד ברכה, בבקשה.

מוחמד ברכה (חד"ש-תע"ל):

מוותר.

היו"ר ראובן ריבלין:

חבר הכנסת עסאם מח'ול - אינו נוכח. חבר הכנסת מאיר פרוש, בבקשה. חבר הכנסת מאיר פרוש, לא לדבר בטלפון.

משה גפני (דגל התורה):

אדוני היושב-ראש, מאיר פרוש לא דיבר בטלפון, אף אחד לא התקשר אליו מקדימה.

היו"ר ראובן ריבלין:

חבר הכנסת פרוש כבר לא יכול להיות יותר קדימה ממה שהוא נמצא.

מאיר פרוש (אגודת ישראל - יהדות התורה והשבת):

אדוני היושב-ראש, עמיתי חברי הכנסת, יש היבטים חיוביים בהצעת החוק להרחבת הסמכות של הרשות לניירות ערך, אבל אני רוצה להתייחס להרחבת הסמכויות שבג"ץ לקח לעצמו ולאקטיביזם שיש בבג"ץ. אני מתייחס לדיון שהיה בבג"ץ בארבע העתירות התלויות ועומדות לביטול חוק-טל. אני לא מדבר על הבג"ץ שהיה היום.

ידוע שאנחנו לא מהתומכים הגדולים בחוק-טל. אבל העתירות המגמתיות מכוונות ארבעתן נגד לומדי תורה. הן מכוונות נגד האברכים ונגד בחורי הישיבה מתוך מניעים אנטי-דתיים, מתוך שנאה ועוינות עיוורת ליהדות. אדוני היושב-ראש, גם ההתבטאויות של שופטי בג"ץ אתמול, עוד לפני שכתבו את פסק-הדין, לא העידו על אהבה גדולה ללומדי התורה. בכלל, בחורי הישיבה הפכו לשק החבטות של חלקים מסוימים בחברה הישראלית.

לאלה ששונאים בני תורה אומר מעל במת הכנסת את הדברים הבאים: איש אינו עושה טובה או חסד לאברכי הכוללים ולתלמידי הישיבות בכך שמאפשרים להם ללמוד תורה. נהפוך הוא, הם, תלמידי הישיבות, עושים טובה לעם ישראל בכך שהם ממשיכים את שרשרת הדורות וממשיכים את מורשת האבות ועושים זאת בטהרה ובהקרבה. בזכותם קיים ומתקיים עם ישראל. הם, האברכים – כך אנו מאמינים – עושים חסד לעם ישראל בכך שבלימוד התורה הם מגינים עלינו, מלמדים עלינו זכות במרום, מעוררים רחמי שמים, והם תקוות העם לעתיד טוב יותר להמשך הקיום שלנו.

אדוני היושב-ראש, אנחנו חיים בדור של השואה, והכנסת התאחדה עכשיו, פה-אחד, ללא מתנגדים וללא נמנעים, בנושא הזה. כמעט עלה הכורת גם על עולם התורה, והנה נס גדול התרחש על-ידי בורא העולם ולנגד עינינו קמו מחדש היכלי התורה, הלך וגדל מספרן של הישיבות הקדושות, ובחסדי שמים צמחו וממשיכים לצמוח לגיונות של לומדי תורה. אני חוזר ואומר, בחורי הישיבה העמלים בתורה הם העומדים ראשונים, כחלוצים, בחזית המערכה הגדולה על קיומו של עם ישראל. ולכן לא חוק-טל, לא העתירות לביטולו, לא דברי הבלע שנשמעים בכל עת כנגד הבחורים המופלאים האלה – כל אלה לא ירתיעו ולא יכניעו את אהבת התורה של לומדי התורה, ובעזרת השם, עולם התורה יפרח וישגשג ומספרם של לומדי התורה יגדל.

מי באמת מעוניין בגיוסם של בני הישיבות? מי באמת חשב בכלל על התועלת הביטחונית שעשויה לצמוח למדינה מביטול דחיית השירות הצבאי? הרי זו עוד אחת מאותן התפרצויות עונתיות של שונאי דת ישראל, שמציקים לעולם התורה. יותר משהם דואגים כביכול למדינה, הם רוצים לעקור בזדון את המורשת, לבטל את המלה "יהודית" מהגדרת המדינה ולמחוק את היהדות במדינת היהודים. אנחנו יודעים שרק עולם הישיבות מבטיח את הישרדותנו הרוחנית והפיזית כאחת, ולכן לא בג"ץ אתמול ולא בג"ץ היום ולא בג"ץ מחר, לא החוקים ואף לא בתי-סוהר יבטלו את בני הישיבות מלימוד התורה. תודה רבה.

היו"ר ראובן ריבלין:

תודה לחבר הכנסת פרוש. אדוני השר רוצה להשיב?

שר האוצר אהוד אולמרט:

לא התרשמתי מכבודו שהדברים שנאמרו כאן מתייחסים לנושאים שהחוק דן בהם.

היו"ר ראובן ריבלין:

גם אם אני מקשיב לדברי הדוברים, תפקידי הוא לנהל את הישיבה.

שר האוצר אהוד אולמרט:

כבודו עושה זאת, כרגיל, גם בחן וגם ביעילות. תודה רבה.

היו"ר ראובן ריבלין:

חבר הכנסת דהאמשה, אדוני רוצה לדבר?

עבד-אלמאלכ דהאמשה (רע"ם):

כן.

היו"ר ראובן ריבלין:

אבל למה הוא לא נרשם קודם?

עבד-אלמאלכ דהאמשה (רע"ם):

לא ידעתי שאני לא רשום.

היו"ר ראובן ריבלין:

אז אני מעכשיו - לחבר הכנסת נסים זאב אני קורא גם אם הוא לא נרשם, כי הוא הודיע לי  בתחילת הקדנציה שהוא רשום לכל סעיף. בבקשה, חבר הכנסת עבד-אלמאלכ דהאמשה. אחריו - חבר הכנסת נסים זאב, אחרון הדוברים.

עבד-אלמאלכ דהאמשה (רע"ם):

כבוד היושב-ראש, חברי חברי הכנסת, האמת, אני רציתי לנצל את זכות הדיבור כדי לדבר  גם על דברים כלכליים, אדוני, כלכליים ובוערים.

היו"ר ראובן ריבלין:

מותר לך בקריאה ראשונה לדבר על מה שאתה רוצה.

עבד-אלמאלכ דהאמשה (רע"ם):

רק בשבוע שעבר היה פה אוהל המחאה של הרשויות הערביות הדרוזיות והצ'רקסיות. הם הפגינו, והיו דברים שמוטב שלא היו קורים. וסוף טוב הכול טוב, העניין שם סודר והממשלה הגיעה להסכם ושילמו להם או עומדים לשלם להם 45 מיליון שקלים על מנת לאפשר לרשויות האלה לנשום, לשלם משכורות ולתפקד, אפילו בצורה מינימלית.

אני בא כעת מאותו אוהל, מאותו מקום, אדוני, כאשר שאר הרשויות הערביות היו היום בהפגנה והתייצבו מול משרד ראש הממשלה ומשרד הפנים, וכפי ששמעתי וכפי שידוע לי עד עכשיו, כנראה אין הולך ואין בא, והממשלה לא תדון ולא תיענה עד אשר יעברו ימים נוספים, ועד שיהיו אולי אירועים כאלה או אחרים.

ראשי הרשויות נמצאים באותו אוהל, באותו מקום. שוב אני אומר, אני בא משם. אני חושב שהממשלה חייבת להתעשת. אינני יודע אם אנחנו רוצים שזה יהפוך כאילו לקריטריון, או לסדר-יום רגיל, שרק כאשר הרשויות שובתות ונמצאות באוהל ונוקטות פעולות מחאה והדברים מגיעים בצורה זו או אחרת לתקשורת ולסדר-היום, אז הממשלה מתעשתת כעבור שבוע-שבועיים ומתחילה לדון בבעיה ולמצוא פתרונות.

אני שמעתי מחלק מאנשי הרשויות שנמצאים שם, שיש דברים כתובים גם בהסכם עם הממשלה, והממשלה לא מקיימת, ולא חודש ולא חודשיים ולא שלושה חודשים. כמעט שאין היום רשות ששילמה את שכר עובדיה בזמן, בזמן הנכון. לכל הפחות יש רשויות שבמשך חודשיים לא שילמו שכר עובדים, ויש כמובן גם רשויות שלא שילמו במשך חמישה חודשים וארבעה חודשים. הבעיה איננה חדשה. אנחנו יודעים שכל השלטון המקומי קורס. הממשלה הזאת קלקלה, החריבה הרבה חלקות טובות, ובמישור הכלכלי במיוחד. שום מגזר, שום רשות איננה מתפקדת בצורה נורמלית, בגלל הגזירות של האוצר.

אני לא רוצה לדבר עכשיו לא על העניים, יש לנו דוח עוני ויש על זה דיון מיוחד, ולא על מקבלי הקצבאות ולא על המובטלים ולא על תוכנית ויסקונסין שבאה למנוע מהמובטלים גם עבודה וגם כסף. קודם היו מחכים בשירות התעסוקה, והיה סיכוי כלשהו, אפסי, מועט מאוד, שפעם יקבלו עבודה. היום באים, בתוכנית ויסקונסין, ובדרך-לא-דרך מוציאים אותם הן מכלל המחכים לעבודה והן מכלל מקבלי הביטוח. אני מסיים, אדוני, לא אאריך בדברים.

אני קורא לממשלה כאן ועתה להתעשת מייד וללא דיחוי, לא בעוד ימים רבים, בימים ספורים, להיענות לדרישותיהם הצודקות של ראשי הרשויות הערביות ולבוא אתם במגע ולסכם את העניין. תודה רבה.

היו"ר ראובן ריבלין:

תודה לחבר הכנסת עבד-אלמאלכ דהאמשה. חבר הכנסת נסים זאב מוותר על הזכות המוקנית לו להיות אחרון הדוברים גם בחוק זה. אדוני השר, האם השר מבקש להצביע?

שר האוצר אהוד אולמרט:

כן.

היו"ר ראובן ריבלין:

תודה רבה.

רבותי חברי הכנסת, אני עובר להצבעה. הצעת חוק ניירות ערך (תיקון מס' 31) (הרחבת שיתוף הפעולה עם רשות חוץ), התשס"ו-2005 - מי בעד? מי נגד? מי נמנע? נא להצביע, בבקשה.

הצבעה מס' 1

בעד ההצעה להעביר את הצעת החוק לוועדה – 12
נגד – אין
נמנעים – 1
ההצעה להעביר את הצעת חוק ניירות ערך (תיקון מס' 31) (הרחבת שיתוף הפעולה עם רשות חוץ), התשס"ו-2005, לוועדת הכספים נתקבלה.


היו"ר ראובן ריבלין:

12 בעד, אין מתנגדים, נמנע אחד. אני קובע שהצעת החוק עברה בקריאה ראשונה ותועבר לוועדת הכספים על מנת להכינה לקריאה שנייה ושלישית.

אנחנו עובדים להצעת חוק ניירות ערך (תיקון מס' 32) (מידע פנים ותרמית במכשירים פיננסיים נגזרים), התשס"ו-2005. רבותי חברי הכנסת, נא להצביע - מי בעד? מי נגד? מי נמנע? בבקשה.

הצבעה מס' 2

בעד ההצעה להעביר את הצעת החוק לוועדה – 13
נגד – אין
נמנעים – אין
ההצעה להעביר את הצעת חוק ניירות ערך (תיקון מס' 32) (מידע פנים ותרמית במכשירים פיננסיים נגזרים), התשס"ו-2005, לוועדת הכספים נתקבלה.

היו"ר ראובן ריבלין:

בעד - 13, אין מתנגדים, אין נמנעים. אני קובע שהצעת החוק עברה בקריאה ראשונה ותעבור לוועדת הכספים על מנת להכינה לקריאה שנייה ושלישית. אם תשכיל לעשות זאת עד השבוע הבא, גם נעביר זאת בשבוע הבא.


הצעות לסדר-היום
דוח העוני האלטרנטיבי של ארגון "לתת" אל מול ועידת העסקים של ישראל

היו"ר ראובן ריבלין:

אני מזמין את חבר הכנסת זבולון אורלב להעלות את נושא דוח העוני האלטרנטיבי של ארגון "לתת" אל מול ועידת העסקים של ישראל - הצעות לסדר-היום מס' 7863, 7864, 7878, 7879, 7890, 7904, 7934 ו-7978. זאת הצעה דחופה לסדר-היום אשר הצטרפו אליה חברי הכנסת חיים אורון, מוחמד ברכה, עבד-אלמאלכ דהאמשה, דני יתום, אלי ישי, אתי לבני ובנימין אלון. לפי סדר זה גם יהיו הדוברים. השר רביץ משיב. זו הצעה דחופה לסדר-היום. בבקשה.

זבולון אורלב (מפד"ל):

אדוני היושב-ראש, חברי חברי הכנסת, נתוני העוני - - -

היו"ר ראובן ריבלין:

רק רגע, האם אתם רוצים לדבר יותר משלוש דקות? אתן חמש דקות לכל אחד. כבר ראיתי, השר בוים, שהעסק מצומצם, כך שזה אפשרי. במקום שאבוא ואפסיק אותם בדברים חשובים שהם אומרים, אני נותן להם חמש דקות, ולא אוסיף שנייה. בבקשה.

זבולון אורלב (מפד"ל):

אדוני, נתוני דוח העוני של ארגון "לתת" הם נתונים חמורים, אבל צריך להודות שהנתונים האלה לא הפתיעו איש. אני חושב שדבר ראשון אנחנו צריך להזהיר את עצמנו שלבנו לא יהיה גס בנתונים קשים על העוני בישראל שמתפרסמים כל פעם, כיוון שהפרסומים האלה הולכים ונעשים תכופים יותר והנתונים הולכים ונעשים חמורים יותר. אסור, בשום פנים ואופן, שנתרגל ונאמר: זהו המצב. זו הכנסת שחייבת להרגיש אחריות שלא להשלים עם המצב הזה ולשנות.

לצערי, היום גם התפרסם פסק הבג"ץ שדחה את התביעה של הארגונים החברתיים לראות בקיצוץ בהבטחת הכנסה פגיעה בכבוד האדם. קראתי את פסק הבג"ץ כפי שפורסם בתקשורת האינטרנטית - די באריכות - ואני מוכרח לומר שאני מאוד מאוד התאכזבתי, כיוון שהפסק הסופי מהווה בעצם התעלמות של בג"ץ שממש זועקת לשמים. איך אפשר מול התורים המתארכים בבתי-התמחוי, מול הנתונים המתרבים על כך שאנשים אין להם כסף לרכוש תרופות לא לילדיהם ולא לזקניהם, בשעה שאנחנו יודעים ששליש מהילדים חיים מתחת לקו העוני, ולאחוז לא מבוטל מהם אין כל ספרי הלימוד כדי להכין את שיעורי הבית כראוי - איך אפשר לגלות חוסר רגישות כזה ולומר שאף-על-פי שהמצב ידוע - - -

היו"ר ראובן ריבלין:

בשביל זה אתה בוחר ממשלה או מפיל אותה. איך בית-המשפט העליון יכול לבוא ולקבוע מה הם סדרי העדיפויות של מדינת ישראל כאשר הוא לא יכול לקבוע מה תהיה רמת המסים? יש נבחרים.

זבולון אורלב (מפד"ל):

אדוני היושב-ראש, אתה משפטן, אינני משפטן. מה יותר פגיעה בכבוד האדם ממציאות של אדם שקיים את משפחתו בכבוד, פוטר מעבודתו ועכשיו צריך ללכת ולשנורר אוכל בבתי-תמחוי? איזו פגיעה בכבוד האדם חמורה יותר מהפגיעה הזאת, שאדם שאיננו יכול לרכוש תרופה, חסרים לו 2 שקלים לרכוש את התרופה שהרופא רשם?

היו"ר ראובן ריבלין:

חבר הכנסת אורלב, נדמה לי שבית-המשפט לא נגע בנושא כבוד האדם. הוא לא יכול. תשמע, יש ממשלה לא טובה, מביעים בה אי-אמון.

זבולון אורלב (מפד"ל):

אני יודע שאדוני חלק על השופטת דורנר.

מוחמד ברכה (חד"ש-תע"ל):

נדמה לי שהנתונים מדברים על התקופה שגם המפד"ל ישבה בממשלה.

זבולון אורלב (מפד"ל):

נכון, ואדוני יודע שמעל במה זו לא השלמתי ולחמתי ולא הסכנתי לגלות לויאליות וסולידריות עם החלטת הממשלה. זו גם אחת הסיבות לכך שעזבתי. אדוני צודק.

היו"ר ראובן ריבלין:

חבר הכנסת אורלב, יש בין האנשים שנמצאים בכנסת כאלה שחושבים שצריך שתהיה הפרדת רשויות. שמעתי את זה גם ממך.

זבולון אורלב (מפד"ל):

אני מסכים.

היו"ר ראובן ריבלין:

חיים אורון חושב שבית-המשפט העליון – בגישה, בהשקפת עולם – יכול להתערב, ורצוי שיתערב, בנושאים האלה. אתה, שעמדת בנושאים אחרים - - -

חיים אורון (מרצ-יחד):

- - - נגדי. - - - בעדי.

היו"ר ראובן ריבלין:

זה לא לפי בקשתך.

זבולון אורלב (מפד"ל):

אדוני, מה שאני לא מקבל הוא שבכל הדברים שהם נגדי הוא מתערב, ובכל הדברים שהם בעדי הוא לא מתערב. זאת הבעיה.

חיים אורון (מרצ-יחד):

גם בעדי.

זבולון אורלב (מפד"ל):

לא, בעדך הוא מתערב – הוא תמיד מצדיק אותך. אבל בכל העניינים של דת ומדינה - -

היו"ר ראובן ריבלין:

אבל אני עקבי. אני נגד התערבות - - -

זבולון אורלב (מפד"ל):

- - ובעניינים החברתיים – בכל הדברים החשובים לי – הוא לא מתערב. פתאום הוא נעשה צמחוני.

היו"ר ראובן ריבלין:

חבר הכנסת אורלב, אדוני צריך להבין שמדובר פה בגישה. כן מתערב, לא מתערב – זאת ביקורת לגיטימית, אני רק אומר: אם אדוני אומר שאסור לו להתערב בענייניך, ניחא; אבל אתה אומר: למה הוא לא מתערב כשאני רוצה שהוא יתערב? יש פה סתירה מיניה וביה.

זבולון אורלב (מפד"ל):

לא, לא, אני מסכים לעשות הסכם עם בג"ץ שלא יתערב בכלל.

היו"ר ראובן ריבלין:

או, אל תעשה הסכמים אתו.

זבולון אורלב (מפד"ל):

אני מסכים. אבל אם אתה מתערב, במה יותר נכון להתערב מאשר בנושא הזה? אין לך נושא יותר מובהק להתערב בו באקטיביזם שיפוטי מהנושא הזה.

היו"ר ראובן ריבלין:

נא להמשיך.

זבולון אורלב (מפד"ל):

לכן, לפי דעתי – אני מצטער להגיד שבג"ץ הוא ממש מנותק, והוא מתעלם מהפגיעה בכבודם, במזונם, בבריאותם של אנשים, ולפי דעתי אדוני צודק כשהוא אומר שהבעיה חוזרת – הדרא קושיא לדוכתא, מבחינה זו שהנושא חוזר לשולחננו, וכנראה אין מנוס אלא שהכנסת באמת תחוקק חוק-יסוד: זכויות חברתיות. לא נוכל להתחמק מחקיקת החוק הזה, שיגדיר את אחריות הממשלה, את אחריות המדינה, לכבודם המינימלי של אנשים בכל מה שקשור ברווחתם.

לצערי, מאז עזבתי את המשרד – אני מכבד מאוד את הרב רביץ באופן אישי, הוא אדם ראוי, אבל כשאת תיק הרווחה מחזיק סגן שר ולא שר, זאת בעיה. הוא לא נמצא בכל ישיבות הממשלה, אין זקוקים לו להצבעות בתוך הממשלה, הוא לא במשוואת הכוחות הפוליטיים, ולכן זאת בהחלט בעיה קשה.

היתה בעיה גם עם מנכ"ל משרד הרווחה, חודשים ארוכים לא היה מנכ"ל, ולדעתי יש כאן הזנחה מאוד בעייתית של הממשלה, ואני אומר שוב – אני אומר, ובזה אני אסיים, אדוני היושב-ראש: הממשלה לא יכולה לומר שהיא לא ידעה, חבר הכנסת ברכה. אני הצגתי לממשלה מצגות – מה שלא היה בעבר – פעם בחודש, על נושא העוני ועל כל המשמעויות של כל החלטה. הכול כתוב והכול ידוע, וההחלטות הן החלטות מודעות ומכוונות להגיע למצב המביש הזה.

דוח העוני של המוסד לביטוח לאומי, שעומד להתפרסם, אני מניח, בתוך שבוע, שבועיים, שלושה שבועות, סגן השר ודאי יודע את הפרטים יותר טוב ממני, אבל אני מניח, בלוח הזמנים הרגיל, בתוך זמן קצר, אני כבר אומר לכנסת – הוא יהיה דוח שחור משחור, כיוון שיבואו בו לידי ביטוי, במלוא העוצמה, כל ההחלטות האנטי-חברתיות, שקוראים להן כלכליות, שהתקבלו בשנים הקודמות, החל בשנת 2002, ובאו לידי עוצמה, ובמלוא המשמעות, בשנת 2005.

לכן אני אומר: חובתה של הכנסת תהיה לחוקק חוק זכויות חברתיות וכך להגן על השכבות החלשות. תודה רבה, אדוני.

היו"ר ראובן ריבלין:

תודה רבה. חבר הכנסת חיים אורון, בבקשה. גם לרשות חיים אורון יעמדו חמש דקות.

חיים אורון (מרצ-יחד):

אדוני היושב-ראש, חברי הכנסת, צדק קודמי, חבר הכנסת זבולון אורלב, באומרו שעם כל החשיבות של הדוח של ארגון "לתת", מי שמצוי בנתונים ומי שעוסק בהם באופן יומיומי לא היה צריך לחכות לדוח הזה כדי לדעת את תמונת המצב הקשה שהחברה הישראלית נתונה בו זה שנים מספר, מצב שהולך ומחמיר.

אדוני היושב-ראש, אני גם לא הייתי צריך ספין של אג'נדה ערב בחירות כדי לומר שהנושא הזה הוא בנפשנו, ואנחנו נשלם עליו, כחברה, מחיר מהנוראים ביותר – ואנחנו כבר משלמים. מבחינתי הנושא הכלכלי-החברתי הוא בתוך האג'נדה לפני הבחירות, במהלך הבחירות ואחרי הבחירות, והוא לא תוצאה של תחרות על מי יקבע את סדר-היום. אני מוכרח לומר שהיו תקופות שבהן חלק ממגלגלי האג'נדה הזאת היו במקומות אחרים, ולא כל כך עסקו בה. אגב – מכל הכיוונים.

שמעתי שעכשיו ראש הממשלה רואה בנושא הזה נושא חשוב מאין כמוהו, אדוני סגן השר. כל כך חשוב, שהקימו ועדה. כל כך חשוב, שאין זמן לשמוע את המלצות הוועדה הזאת.

אנחנו נמצאים עכשיו כבר באמצע חודש דצמבר; לו יתואר שהיינו בשנה רגילה, ובתוך שבועיים צריך להצביע על התקציב, ואני שומע חברי כנסת שאומרים: לא יודעים איזה תקציב יש. נאמר, לצורך העניין, שאנחנו לוקחים את הקופסאות – שאני פחות או יותר יודע מה יש בהן – ומצביעים עליהן. יש תשובה על אחת מהשאלות שמופיעות פה, אדוני היושב-ראש? לא. משום שהתהליך שעובר על החברה הישראלית הוא לא מקרי. ולזכותו של שר האוצר לשעבר, חבר הכנסת ביבי נתניהו, שכנראה עומד להיות מנהיג המפלגה שלך, ייאמר שהוא התכוון לתוצאה הזאת. למה אני אומר את זה כך? כי אני יותר מדי מעריך אותו - - -

היו"ר ראובן ריבלין:

אולי לא כדאי לומר שהוא התכוון לתוצאה, אלא שהוא הביא אותה בחשבון.

חיים אורון (מרצ-יחד):

אבל אני רוצה להשלים את המשפט: אני יותר מדי מעריך אותו כדי לחשוב שהוא לא ידע מה הוא עושה. אם הייתי אומר שהוא שר האוצר והוא לא יודע מה הוא עושה, בעיני זאת היתה האשמה חמורה הרבה יותר. אז אחת מן השתיים: או שהוא לא ידע מה שהוא עושה – וישפוט הבוחר, או שמה שהוא מאוד מתגאה בו, כמציל הכלכלה הישראלית, הוא התוצאה שאנחנו רואים לפנינו.

מוחמד ברכה (חד"ש-תע"ל):

הוא ידע בדיוק את מי הוא רוצה לשרת.

חיים אורון (מרצ-יחד):

זאת התוצאה. עכשיו, אדוני היושב-ראש, אנחנו לא רק מצלמים את העבר. התוצאה הזאת מובנית גם כלפי העתיד. תקציב המדינה – וגם שר האוצר הנוכחי נשבע פה עשרות פעמים בנקיטת חפץ שהוא לא יפרוץ את מסגרת התקציב. מה פירוש שהוא לא פורץ את מסגרת התקציב? שבתוך התקציב, שגדל רק ב-1% לעומת השנה שעברה, מובנה קיצוץ תקציבי של 1% לפחות. בכוונת מכוון. מייעלים את הבריאות דרך קיצוץ התקציב. מייעלים את החינוך דרך קיצוץ התקציב. מייעלים את הרשויות המקומיות דרך הקטנת מענק האיזון באופן שערורייתי, בשלב מסוים בתמיכתו של שר הפנים משינוי, שתמך במהלך הזה. ועכשיו אנחנו – בוועדת הכספים יש מצעד של רשויות מקומיות ערביות ודרוזיות וצ'רקסיות ויהודיות, שמתמוטטות. מה פירוש מתמוטטות? שעובדיהן לא מקבלים משכורת, שלמועצות הדתיות אין משכורת, שלכבאים אין משכורת, שלאזרחים אין שירותים – אחר כך זה בא לידי ביטוי במדד העוני. החוברת הזאת עוסקת רבות בנושא המזון. המזון הוא רק פרט במכלול הזה. פרט חשוב בקבוצות מסוימות.

ושיפסיקו לרמות את הציבור ולהגיד שאין כסף. היום, הבוקר, ועדת הכספים ביטלה את מס הבולים – ואני בעד ביטולו, כי הוא מס לא טוב, הוא מס לא נכון – 750 מיליון ש"ח. יש 750 מיליון ש"ח, אדוני, כבוד סגן שר העבודה והרווחה. אתה יודע כמה נריב בוועדת הכספים על הגדלת הקרן למכשירים לנכים? לא ב-8.5 מיליוני ש"ח, אלא ב-850,000 ש"ח. אז מה אומרים שאין כסף? ולפני חצי שנה, ארבעה חודשים, הכנסת הזאת, על-פי הצעת הממשלה, בהצבעת רוב חברי הכנסת, לרבות ש"ס, החליטה על הפחתת מסים של 11 מיליארד שקלים.

זה מתחבר ביחד, זו תעודת השליש של המהלכים הללו, הם לא יש מאין. אגב, המציאות כשלעצמה, אדוני היושב-ראש, ואני מכיר בכך, מובנה בתוכה בחברה המודרנית הנוכחית, הגלובלית, תהליך עמוק מאוד של הגדלת פערים. אם כולנו נישען בכורסאות ונראה מה קורה, הפערים גדלים מעצמם בקצב מפחיד, בארץ ובעולם ובין מדינות העולם. אדוני היושב-ראש, בשביל זה הקדוש-ברוך-הוא סידר אותנו, אותי, לא מטר ושישים אלא מטר ושמונים וחמש, שגם אני אחשוב מה אני עושה.

יצחק כהן (ש"ס):

ומי שמטר ושישים לא חושב?

חיים אורון (מרצ-יחד):

לא, אותי, אותך בהתאמה במידות אחרות. כל אחד ומידותיו.

היו"ר ראובן ריבלין:

כל אחד עד איפה שהראש שלו מגיע. אני נותן לך עוד דקה כדי שתוכל לסיים.

חיים אורון (מרצ-יחד):

אז שלא יסבירו לי שיש תהליכים. פה יושב הציבור שצריך לומר מה עושים כנגד התהליכים הללו, בחינוך ובבריאות וברווחה ובפריפריה, גרוני ניחר מהדיבור הזה כל פעם מחדש. כל פעם שיש דוח עוני חדש אומרים: תראו, אוי. מה אוי? אין פה שום אוי. וזה לא נאום בחירות, אדוני היושב-ראש, כי אתה שמעת אותי גם שבוע אחרי הבחירות ולאורך כל הקדנציה.

תן לי להגיד רק עוד משפט אחד על בג"ץ. אני פחות ציפיתי מבג"ץ וגם פחות התאכזבתי ממנו. אף שציפיתי לפחות שילכו במסלול שהשופטת העליונה דורנר סימנה בהתחלה - - -

היו"ר ראובן ריבלין:

שופטת בית-המשפט העליון.

חיים אורון (מרצ-יחד):

שופטת בית-המשפט העליון. הרחיבו את ההרכב, וקיבלנו את התוצאה שקיבלנו, ואני מקבל את הטוב ואת הרע בבית-המשפט. הצגתי פה בכנסת אולי חמש פעמים חוק-יסוד: זכויות חברתיות. בדרך כלל קואליציות בהרכבים שונים - אני נזהר בלשוני כי אני לא זוכר אם הייתם אז בקואליציה או כבר באופוזיציה, אבל נדמה לי, אם אני לא טועה, שבפעם האחרונה גם אתם הצבעתם נגד - - -

מוחמד ברכה (חד"ש-תע"ל):

הספקנו להעלות את זה כשהם עלו לשלטון והם הספיקו להצביע נגד.

חיים אורון (מרצ-יחד):

גם אתם הצבעתם. אבל אתם יודעים מה, אני רוצה להיות פה מאוד ברור. ההכרעה במחלוקת הזאת לא תיפול בבית-המשפט. ההכרעה במחלוקת הזאת, שהיא מחלוקת חברתית, אתם רוצים - אידיאולוגית, חברתית, פוליטית, אינטרסנטית, כן של אינטרסנטים שונים, מי שרוצה מס בורסה כזה ומי שרוצה אותו נמוך, מי שרוצה שיעור מס גבוה ומי שרוצה אותו נמוך, אלה אינטרסים לגיטימיים. האסון הגדול שקרה לחברה הישראלית, שהאינטרסים של הקבוצה הזאת שנמצאת בה ברוב לא יוצגו בכנסת הזאת, לא על-ידי מי שהתיימר לייצג אותם, ובזכות זה אולי זכה ל-40 מנדטים, הוא כבר לא יקבל אותם, ולא בזכות אלה שאמרו שהם ייצגו אותם ולא ייצגו אותם.

לכן, בסופו של דבר, רק מאבק משולב של חברי הפרלמנט, של הארגונים החשובים האלה - - -

זבולון אורלב (מפד"ל):

גם חברתך לסיעה אמרה שבג"ץ הפקיר את - - -

חיים אורון (מרצ-יחד):

כל אחד וסגנונו.

זבולון אורלב (מפד"ל):

זה עניין של סגנון? זה עניין מהותי.

חיים אורון (מרצ-יחד):

אני אומר עוד הפעם, הציפייה שבג"ץ יקבע ללא חוק-יסוד: זכויות חברתיות את סל הצרכים בחברה הישראלית, נראתה לי מלכתחילה יומרנית מדי; יעידו עלי כמה מחברי בארגונים שעתרו לבג"ץ שלא הייתי מהמתלהבים בנושא הזה, אף שהאכזבה היא גם אכזבה שלי. אבל, לעומת זה,  ההבדל, למה בג"ץ מתערב גם כאשר החוק לא לגמרי חד-משמעי בנושאי זכויות אדם, זכויות אזרח, זכויות קניין - היא תוצאה של השקפת עולם של שופטי בג"ץ, בעיני היא השקפה לגיטימית, אני חולק עליהם במקום אחר, לכן אני לא פוסל אותם מכול וכול.

היו"ר ראובן ריבלין:

אתה ואני נאמנים להשקפת העולם, כל אחד מכיוונו, וחבר הכנסת אורלב וחברת הכנסת זהבה גלאון חושבים לפי השקפת עולמם שצריך לבקר והם מבקרים. זה גם לגיטימי ובשביל זה הם בפרלמנט. אני רק מנסה לבוא ולומר, שאם אנחנו רוצים לקבוע את התחומים ואת הגבולות שבין הרשויות, צריך להיות - - -

זבולון אורלב (מפד"ל):

אני תומך בגישת אדוני, אבל לאורך כל הדרך.

היו"ר ראובן ריבלין:

בסדר, גם אני תומך בגישתי לאורך כל הדרך.

חיים אורון (מרצ-יחד):

אני מתנגד לגישתכם לאורך כל הדרך.

היו"ר ראובן ריבלין:

נכון, עובדה שאנחנו נפגשנו היום.

בבקשה, חבר הכנסת מוחמד ברכה; גם לאדוני חמש דקות כמובן. אני אשמע אותך חלק מהזמן, ואחר כך - חברת הכנסת גילה פינקלשטיין, שהיתה צריכה לעזוב ב-17:00. בבקשה.

מוחמד ברכה (חד"ש-תע"ל):

אדוני היושב-ראש, רבותי חברי הכנסת, אחרי הסעיף הזה יעלה הנושא של תאונות הדרכים, הקטל בדרכים, ודומני שגם בנושא העוני וגם בנושא תאונות הדרכים יש דוחות ידועים מראש ויש נאומים ידועים מראש, וכנראה אנחנו - - -

היו"ר ראובן ריבלין:

זה ריטואל כזה.

מוחמד ברכה (חד"ש-תע"ל):

זה ריטואל שאנחנו חוזרים עליו. אבל כנראה אין מנוס מלצלצל בפעמונים ולהתריע ולזעוק את זעקתם של העניים. הדוח של ארגון "לתת", דוח העוני האלטרנטיבי, פשוט טופח על פנינו כולנו.

כדאי להזכיר גם לחברי הכנסת, גם לציבור וגם לפרוטוקול דברים שכתובים בדוח הזה. מספר העניים במעמד הביניים גדל ב-50%. הגידול בדרישת מזון עלה ב-120% בתקופת הדוח; הגידול בדרישת המזון בשלוש השנים החולפות עלה ב-120%. שיעור הנתמכים שחוו רעב, אדוני היושב-ראש - 33%, רעב. נתמכים שנותקו מחשמל, ממים או מגז - 45%, ומקבלי סיוע שלא קונים תרופות - 75%. בעצם העוני, כשאנחנו אומרים: ממדי העוני העמיקו או גדלו, זה נכון גם לרוחב וגם לעומק. גם לרוחב, מבחינת מספר העניים אשר גדל, וגם לעומק - האנשים שקעו במצולות העוני העמוק יותר ויותר. זאת אומרת, מספר העניים של היום גדול יותר ממספר העניים בדוח הקודם, והעניים של היום הם יותר עניים מאשר בזמן הדוח הקודם. ואני חושב שיש פה התאכזרות, התאכזרות שהיתה ידועה מראש, ואף אחד לא יכול לנקות את מצפונו.

המדיניות שניהל נתניהו וממשיך אותה עכשיו אולמרט היא מדיניות שוודאי שהיתה מובילה לכאן. כשמדברים על הפחתת נטל המסים, זה נשמע מצוין, זה נשמע אדיר להפחית מהעומס על הציבור. אבל כשאנחנו מדברים על הציבור העני, שרובו לא מגיע לסף המס, זה לא אומר שום דבר לגביו. כשמדברים על בעלי הכנסות נמוכות, הניכויים והפטור ממס שהם זוכים לו הם שקלים בודדים, במקרה הטוב ביותר עשרות שקלים בודדים. מי שיש להם הכנסות אדירות, הם מקבלים בעצם את הפטור העיקרי. ומה יוצא מזה? יוצא מזה שזו הטבה להון הגדול וזו גריעה מתקציב המדינה שהיה אמור להיות - כלומר, כשאנחנו מדברים על כך ששלושת העשירונים הגבוהים הרוויחו יותר מאז הרפורמה במס, הם הרוויחו יותר 9 מיליארדי שקל, ושלושת העשירונים הנמוכים הפסידו מיליארד שקל, זה כבר אומר הכול.

לא כל מה שהפסידו העשירונים התחתונים הרוויחו העשירונים העליונים, כי יש גם שחיקה של מעמד הביניים. אומנם יגידו שיש צמיחה, אבל גם אם יגידו שזה בזכות צמיחה, לא ייתכן שהצמיחה הולכת רק לעשירונים העליונים, והציבור הרחב, ציבור העניים ומעמד הביניים, אינם זוכים כלל לפירות הצמיחה הזאת שמדובר עליה.

לכן, אדוני היושב-ראש, זה תסריט ידוע מראש. ולא מדובר בתיקון סעיף זה או אחר, אלא צריך פשוט לבנות סדר עדיפויות רגיש, חברתי. לא חמלה; לא לצייר מדיניות חברתית כאילו מישהו נוהג בחמלה, מרחם על מישהו. מדינה קיימת לא כדי להיטיב עם החזקים. המנגנון של המדינה קיים כדי ליצור את האיזון הנדרש בתוך החברה, כך שהרוב, החזק, לא ירגיש שהוא חופשי לעשות מה שהוא רוצה. בחשיבה הפוליטית המודרנית המנגנון של המדינה בא לייצר את האיזון הזה.

אבל, אנחנו רוצים סגנון אמריקני עד הסוף, זאת אומרת שהמדינה וכל משאביה משועבדים להון הגדול. ואז אומרים: תראה איך הולך באמריקה. נו, באמריקה יש הרבה עושר, אבל יש גם עשרות מיליונים שחיים ברחובות.

ואני לא יכול שלא לומר: הנאום על העוני הוא נאום חברתי-מעמדי כלפי כלל האוכלוסייה, אבל לעוני במדינת ישראל יש גם אופי אחר, יש לו אופי לאומי. לאפליה ולדיכוי המעמדי-החברתי יש אופי לאומי, מעצם העובדה ששיעור העניים והמובטלים בחברה הערבית גדול לאין שיעור משיעורם באוכלוסייה, וכנ"ל כלפי החרדים.

זאת אומרת: העוני עצמו, האבטלה והמכות החברתיות – נכון שהם יוצרים שכבה של עניים מרודים שאין להם כסף לקנות תרופות, אבל הם גם פוגעים בציבורים מסוימים. לאפליה החברתית ולדיכוי המעמדי יש אופי לאומי, ולדיכוי ולאפליה הלאומית יש אופי מעמדי.

אני חושב שזה מתקשר באופן בלתי נמנע לנושא של ערכי הדמוקרטיה והשוויון, שהם בלתי ניתנים לחלוקה, לא בנושא של הסטטוס החברתי, המעמד החברתי, ולא בנושא של השוויון הלאומי של כלל האוכלוסייה.

ולכן, אדוני היושב-ראש, אני מקווה שקום תקום ממשלה אחרת – אני לא כל כך רואה את זה באוויר, למרבה הצער – אבל לפחות אנחנו, חברי הכנסת, לא יכולים להלין על בית-המשפט העליון שאינו עושה את הדברים שאנחנו אמורים לעשות. התאכזבתי כמובן, כמו כל המאוכזבים, אבל זאת פשוט ביקורת שלא צריכה לצאת מהבית הזה ולא מהדוכן הזה. בבית הזה מחוקקים חוקים, קובעים סדרי עדיפויות ומאשרים תקציבים, ואנחנו היינו צריכים לחוקק את חוק הזכויות האזרחיות ואת המינימום לקיום בכבוד של האזרחים, ולא נכון להישען על בית-המשפט העליון שיעשה את העבודה של בית-המחוקקים. תודה רבה, אדוני.
היו"ר ראובן ריבלין:

תודה רבה. אני מודה מאוד לחבר הכנסת ברכה. אתם רואים, מלכתחילה נתתי חמש דקות, כי ידעתי שאי-אפשר להפסיק אנשים בנושא רציני כל כך.

חבר הכנסת עבד-אלמאלכ דהאמשה, אחריו - חבר הכנסת דני יתום, ואם הוא לא יהיה נוכח – חבר הכנסת יעקב מרגי. אחריו - חברת הכנסת אתי לבני, ויסיים חבר הכנסת בנימין אלון, אלא אם כן הוא לא יהיה נוכח, והשר רביץ ישיב. חברת הכנסת פינקלשטיין, בואי ותחליפי אותי בבקשה

עבד-אלמאלכ דהאמשה (רע"ם):

כבוד היושב-ראש, חברי חברי הכנסת, נכון שעוני היה תמיד, ואף פעם לא נגמרו העניים בעולם, אבל מה שקשה ואכזרי במיוחד הוא שאלה שממונים – בממשלה ובמוסדות הביצועיים – אלה שבידיהם הכוח להילחם בעוני ולמגר אותו, כמטרה שאף פעם לא הושגה כליל, במאה אחוז, עושים בדיוק את ההיפך.

מי לא מרגיש את העוני היום? העשירון העליון? הוא רואה את זה בטלוויזיה, אגב; רואה את זה בתקשורת, רואה את זה גם במקומות אחרים. אומנם הוא לא מרגיש את זה על בשרו, ואם היו צמים, כמצוות האסלאם, ברמדאן, היו מרגישים קצת מה זה רעב ומה זה לצום, אבל אלה כנראה לא צמים, לכן הם לא ירגישו את זה אף פעם.

העשירון הזה הולך ומתעשר. במדינה יש כסף, ברוך השם. יש כסף, יש תקציב – יש 270 מיליארד ש"ח, תקציב המדינה. 270 מיליארד זה הון אדיר. אם היו לוקחים רק מיליארד אחד – נגיד 1%, זה 3 מיליארדים בערך. כמה זה 1% מ-270?  2.7 מיליארדים, קרוב ל-3 מיליארדי ש"ח; 3 מיליארדי ש"ח ימגרו את העוני במדינה הזאת – יחזירו לזקנים את הקצבאות בשלמותן, יחזירו למשפחות מרובות הילדים – הרי מי פה חי את העוני? יחזירו למובטלים, שיצרו להם את תוכנית ויסקונסין כדי להוציא אותם גם ממסלול קבלת הקצבה, ברמייה ובהתאכזרות. רופא שיניים, שולחים אותו לנקות רחובות, לנקות במוסך. אמהות שמעולם לא עבדו מחוץ לבית, עקרות בית שגידלו את הילדים שלהן – חבר הכנסת רביץ, אנחנו יודעים מה זה אשה עם 12 ילדים, תשעה ילדים, עשרה ילדים. את קצבאות הילדים לקחו, ואת האמא צריך להוציא לעבודה. איזו עבודה ואיזה בטיח? אין עבודה, אבל להוציא אותה, לשלוח אותה לכל מיני מקומות כדי לכתוב שהיא סירבה, כאילו, וגם לשלול את הקצבה שמגיעה לה כמובטלת, ואת קצבת הילדים שללו כבר קודם.

המדיניות החזירית הזאת – ואני לא הראשון שאומר את זה – חייבת להיפסק; והממשלה החזירית הזאת, שממשיכה את המדיניות הזאת, צריך למגר אותה מהעולם. לא יכול להיות שהעוני ילך וימשיך ויעמיק, ואף אחד לא שואל, ואין דין ואין דיין.

היה לי עוד הרבה מה לומר, גברתי היושבת-ראש, אבל אני חייב לומר חלק מהדברים גם לצופינו בשפה הערבית, ולכן לא אמשיך בכיוון הזה.

(נושא דברים בשפה הערבית; להלן תרגומם לעברית:

בשם האל הרחמן והרחום. הצופים הנכבדים בכל מקום, נושא הדיון הוא הדוח על העמקת העוני בשכבות החברתיות השונות, ובייחוד בשכבות הפועלים ובמשפחות מרובות הילדים, שסובלות באופן מיוחד. אמרתי שתקציב המדינה הוא 270 מיליארד. 1% מתקציב המדינה, בערך 3 מיליארדי ש"ח מספיקים כדי לספק את הצרכים והרעב של המשפחות האלה. אבל במקום שהממשלה הנוכחית - שכיניתי אותה בשם "ממשלה חזירית", ואיני הראשון שהמציא שם זה - במקום שתקצה למשפחות אלה כספים שיספקו את צורכיהן המינימליים, היא מצמצמת את קצבאות הילדים, קצבאות הנכים וקצבאות הזקנים ומעמיקה את מדיניות העוני באופן שיטתי.

במקום שהממשלה, שהיא מיופת הכוח של העם – הממשלה היא מיופת הכוח של  הפרלמנט ושל העם שבחר את הפרלמנט, והסמיך אותו להביע אמון בממשלה; ממשלה זו, במקום למגר את העוני, לצמצמו ולנסות למונעו, ואני יודע שלא ניתן למנוע לחלוטין את העוני, אבל במקום שיהיו 50% מהמשפחות עניות, חצי מהמשפחות אין בידיהן כסף לתרופות, חצי מהמשפחות הערביות מתחת לקו העוני, 55% מהילדים הערבים מתחת לקו העוני, ולא רק הערבים לבדם - כל שכבות החברה מתרחבות מדי יום מבחינת מהעוני, המחסור והנזקקות. במקום שמעגלי העוני יתרחבו ויתעמקו, היה על הממשלה למגר תופעה זו. זו אחריותה, ולשם כך ניתנו לה הסמכויות.

אבל, פעם נוספת, ממשלה זו המציאה את המדיניות הזאת ומיישמת אותה זה שנים, וממשיכה ותמשיך לעשות כן, ואם ייבחרו מחדש העומד בראשה, שריה ומפלגותיה, הרי שהיא תעמיק את העוני יותר ויותר. אני מסיים בזה לפי בקשת היושבת-ראש. שלום עליכם ורחמי האל.)

היו"ר גילה פינקלשטיין:

תודה רבה לחבר הכנסת דהאמשה. חבר הכנסת דני יתום – אינו נוכח. חבר הכנסת יעקב מרגי, בבקשה. אחריו - חברת הכנסת אתי לבני. לרשותך חמש דקות.
יעקב מרגי (ש"ס):

תודה.

גברתי היושבת-ראש, חברי חברי הכנסת, דוח העוני האלטרנטיבי שפרסם ארגון "לתת" הוא הבבואה של הדברים שנאמרו כאן במשך כשלוש שנים קשות בנאומים חוצבי להבות, שנאמרו בדם לבנו אך נפלו על אוזניים ערלות – של מי? של חברי שינוי בממשלה, שחייכו אלינו מספסלי הקואליציה חיוך מלא גאווה ונחת; אותו שר אוצר שרוצה היום להיות ראש ממשלה וקיבל את מלוא הגיבוי מראש הממשלה שרוצה להילחם בעוני.

גברתי היושבת-ראש, חברי חברי הכנסת, אני קורא מכאן לכל חברי הכנסת שתמכו בתוכניות הכלכליות של הממשלה הזאת לבקש סליחה מהעם, להסיק מסקנות וללכת הביתה. את המצב הזה הביאה עלינו מדיניות הממשלה הזאת יחד עם תומכיה. לצערי הרב, אם אמנה את המפלגות שתמכו, כמעט לא נמצא, פרט למפלגות בודדות שידיהן לא שפכו את הדם הזה - אם זה הליכוד, אם זה שינוי, אם זה המפד"ל, אם זה האיחוד הלאומי, אם זה מפלגת העבודה, אם זה יהדות התורה. אלו המפלגות שהביאו עלינו את הדוח, הדוח המפליל הזה, דוח העוני האלטרנטיבי.

למה הוא אלטרנטיבי? אתם יודעים למה? כי פתאום התברר, ידידי חבר הכנסת מוחמד ברכה, שהעניים הם לא רק כמו שחשבנו שהם נראים, לא רק ערבים ולא רק חרדים, ולא כאלה מצ'וקמקים משולי החברה. התברר פתאום חידוש, שהעניים יכולים להיות גם בתל-אביב, ויכול להיות שגם היא ובעלה עובדים ומשתכרים בסך הכול 7,000 ש"ח.

כשצעקנו כאן ששר האוצר מוליך שולל את העם כשהוא אומר שנוספו 70,000 מקומות עבודה - אילו מקומות נוספו? אלו אותם מקומות שהביאו 1,500 ו-2,000 ש"ח הביתה. אלו אותם מקומות שהביאו פחות משכר המינימום, משרות חלקיות. אבל מה לעשות? כותרות זה כותרות. זה לא הפריע להם. כנראה, לאחר שהתברר שהעניים לא נראים כמו אלה שלא מעניינים אותם, הם נראים בדיוק כמוהם - הם מתחילים לחשוב איך להילחם בעוני. אבל, אתה יודע מה? אני עדיין מסופק.

לצערי הרב, זה לא המקום לתקוף את החלטת בג"ץ, כי את בג"ץ יש הרבה סיבות לתקוף. אבל אני חייב לציין, היתה בידי בג"ץ האפשרות לזכות בזכות הזאת לקבוע שאכן יש לכל אדם הזכות לחיות בכבוד במדינה שלנו, אבל הם בחרו שלא ללכלך את ידיהם ודחו. אני מבטיח לכם, חברי חברי הכנסת, מכובדי כבוד השר, אם לפני בג"ץ היתה היום סוגיה שוות משקל בנושא דת ומדינה, הם היו קופצים בראש כדי לומר מה שהם לא צריכים לומר, אבל כנראה כאשר מדובר בזכות לחיות בכבוד, במלחמה בעוני - זה כנראה לא האג'נדה של בג"ץ כרגע. יש להם אג'נדה אחרת.

גברתי היושבת-ראש, חברי חברי הכנסת, אני חוזר על מה שאני אומר שוב ושוב: לצערנו הרב, אולי לשמחתנו הרבה, אין לנו הפריווילגיה הזאת ליצור פערים במשך 15 שנה, במשך עשר שנים, במשך חמש שנים, כדי לחכות לנבואה של שר האוצר, שאכן בסוף, עם ההופעה שלו, יביא את הישועה. בינתיים אנחנו רואים פערים הולכים וגדלים. אנחנו רואים את תופעת חסרי הדיור הולכת ומתרחבת. אנחנו עדים לפינוי זוגות צעירים מדירותיהם לאחר שלא עמדו בתשלום המשכנתאות. אנחנו עדים לכך שזוגות צעירים רבים לא יכולים לרכוש דירות משלהם וגם לא יכולים לעמוד בסכומי השכירות שיש במדינה, ולמדינה זה לא מפריע.

רבותי חברי הכנסת, אין היום מלאי של דירות בדיור הציבורי. עמדו כאן שרים והבטיחו הבטחות. היה כסף, אבל כשהיו חייבים על-פי חוק הדיור הציבורי לעשות בו אך ורק למען הדיור הציבורי, גם זה לא נעשה.

חברי חברי הכנסת, יש היום יתרה של כ-7 מיליארדי ש"ח בתקציב כתוצאה מהקיצוץ בקצבאות, אבל זה לא מפריע לממשלה לעמוד כאן  ולהצהיר הצהרות על מלחמה בעוני. הייתי יכול להאמין להם אם היו באים ואומרים: זה סוף השנה, נשארו 7 מיליארדים, אני הולך עכשיו לתת דחיפה לאותן שכבות, לאותן אוכלוסיות שחטפו מכות אחת אחרי השנייה מהממשלה הזאת.

לכן, דוח העוני הוא כתב אישום חברתי קשה לממשלה הזאת ולכל מי שהיה שותף לה.

היו"ר גילה פינקלשטיין:

תודה לחבר הכנסת יעקב מרגי. חברת הכנסת אתי לבני, בבקשה. אחריה – חבר הכנסת בני אלון, אחרון הדוברים. לרשותך חמש דקות.

אתי לבני (שינוי):

גברתי היושבת-ראש, חברותי וחברי חברי הכנסת, שוב אנחנו חוזרים לדוח על העוני ושוב אנחנו שומעים קולות זעקה מכל מיני סוגים - אוי ואבוי, זה לא בסדר ומה נעשה, ואני לא רואה שדברים מרחיקי-לכת באמת נעשו מאז הקריאה האחרונה של ראש הממשלה, ונושא החמלה, כאשר כולם נהיו מלאי חמלה במקום להיות שוחרי צדק. אבל צריך לראות את התמונה הכוללת.

אנחנו כקבוצה, כמפלגה, תמכנו במדיניות של ביבי על כל האספקטים שלה, על הקיצוצים שהיו שם, אבל מייד אחרי זה, אחרי שהצלחנו לייצב את המשק, אנחנו שוב צריכים להסתכל עליו ולעשות תיקון. יש הרבה מאוד דברים שדורשים תיקון, איזון וראייה כוללת.

מה שקורה במשרד האוצר, ובעיקר אצל פקידי האוצר, כנראה כשהם התקבלו העבירו אותם קורס איך לא לתת כלום ולהגיד "לא" על כל דבר, לא לשקול את המערך הכולל של הדברים, לא לשקול איפה צריך ואיפה אפשר לקצץ.

רק בימים האחרונים עסקתי, יחד עם חברים אחרים, בנושא של הבטחת הכנסה לאמהות חד-הוריות עם ילדים קטנים; שנשים הנמצאות במערך הבטחת הכנסה זה שנתיים, הבטחת ההכנסה תמשיך להינתן להן אף שתלכנה לרכוש השכלה גבוהה, וזאת מתוך כוונה שעל-ידי רכישת השכלה גבוהה, או שוות ערך להשכלה גבוהה, אפשר יהיה להחזיר את אותן נשים למעגל העבודה, כי אחרת הן לא תצלחנה לצאת ממעגל העוני. בדיונינו עם האוצר, שבסך הכול נתן איזו הסכמה כוללת, אנחנו לא מצליחים להתקדם כי שני החבר'ה ממשרד האוצר אומרים: אנחנו ניתן את הבטחת ההכנסה, שזה 2,300 שקל בחודש לאשה עם שני ילדים, אבל בקיץ, כאשר יש חופשה מהאוניברסיטה או מהמוסד שבו היא לומדת - היא לומדת לרכוש מקצוע - מייד נוריד לה, נחתוך לה את הבטחת ההכנסה, כי באותם חודשיים היא יכולה ללכת לעבוד. למה? ככה. איפה יש עבודה? אף אחד לא יודע, אבל זו המשנה. אף אחד לא רואה את כל המערך, את הצרכים, את בני-האדם שמאחורי הדברים האלה.

אני רוצה להתייחס בכמה מלים להחלטה של בג"ץ היום, שכבר דנו עליה לפני חודשים מספר, כשכבוד השופטת דורנר התחילה לגלגל את הנושא הזה בבית-המשפט העליון. זה היה עידן אחר. זה היה העידן שבו ביבי נתניהו היה שר האוצר וכולם באו והשתלחו בבית-המשפט העליון ואמרו: איך כבוד השופטת דורנר בכלל מעזה לומר לממשלה. מה היא אמרה? היא אמרה: הממשלה, נציגי הממשלה, בבקשה התכבדו ובואו לבית-המשפט ותסבירו על סמך מה אתם עשיתם את הקיצוצים האלה. האם אחרי שאתם עושים את הקיצוצים האלה בני-אדם יכולים לחיות? האם הם לא נזרקים לחרפת רעב? ואז הכנסת הזאת, אני זוכרת, התגייסה ואמרה: איך הם מעזים בכלל להתערב בדברים שלנו? איך בכלל הם פוצים פה? שיתכבדו וישבו במקומם.

אני זוכרת שגם אני עמדתי על דוכן הכנסת ואמרתי: יבורך בית-המשפט, סוף-סוף הוא עושה את תפקידו. הוא צריך לפקח ולהתערב ברשויות האחרות כאשר הן לא עושות את תפקידן כראוי. בית-המשפט לא צריך לתת מערך חלופי של הוצאות, של קו העוני, של הקצבאות; זה לא תפקידו. לא עליו לומר כמה כסף או מה לא בסדר, אבל הוא צריך לגרום לכך שהרשויות – הכנסת והממשלה וכל מי שאחריותו בזה ידע מה הוא עושה, ידע להציג את המספרים, את הצרכים, איך מקצצים, אם קיצוץ של 4% לקשישים בכלל משאיר אותם במצב שבו הם יכולים לאכול, נניח, שתי ארוחות ביום. צריך לדעת אם מישהו רואה, אם מישהו יודע במה מדובר. אני מברכת את בית-המשפט העליון שמוכן לשנס מותניים. נדמה לי שההחלטה של היום היא נסיגה. בית-המשפט היה צריך להתייצב ולדרוש מהרשויות שתעשינה את תפקידן.

היו"ר גילה פינקלשטיין:

תודה רבה לחברת הכנסת אתי לבני. חבר הכנסת בני אלון – אינו נוכח. ישיב לכל המציעים סגן שר הרווחה, חבר  הכנסת  אברהם רביץ. בבקשה.

סגן שר הרווחה אברהם רביץ:

גברתי היושבת-ראש, רבותי חברי הכנסת - -

היו"ר גילה פינקלשטיין:

אבקש שקט. חברת הכנסת אתי לבני, זה מפריע לנו מאוד. סגן השר רוצה שיקשיבו לו, וגם אנחנו רוצים להקשיב לו. חבר הכנסת חיים אורון, אבקש להפסיק את הדיונים, סגן השר משיב למציעים.

סגן שר הרווחה אברהם רביץ:

- - דוח רודף דוח, וגם הדוח האחר ירדוף את הדוח הזה. בזמן הקרוב ביותר צפוי הדוח של המוסד לביטוח לאומי, שמתבסס על הלשכה המרכזית לסטטיסטיקה. אני יכול לומר לכם – עד כמה שהדברים הודלפו: הוא לא יהיה דוח קל כלל וכלל.

הכינו לי כאן הרבה חומר כדי להשיב  על ההצעות לסדר-היום. אני רוצה לומר לכם ביושר ובגילוי נאות, שאין לממשלה – נכון לעכשיו – תוכנית, ואין לה תשובה על הטענות שעלו כאן – נכון לעכשיו. אני גם חייב לומר, שאנחנו נמצאים בעידן שבו הממשלה וראשה אומנם מתייחסים באופן רציני ביותר למצב העוני, והממשלה דנה – לטעמי די בעצלתיים, אבל הקימה ועדה, ועדת-בכר, ויש עוד גופים שונים ומגוונים שדנים במצב העוני במדינת ישראל. אני מקווה מאוד שבעתיד הקרוב ביותר תבוא תוכנית מעשית, וכל אחד ידע שיש כאן ניסיון רציני להילחם בעוני.

בעצם חשבתי שאוכל להסתפק בדברים הללו. אין לי תשובה אמיתית. אף שיש לי תשובה מודפסת, אין בה שום מענה אמיתי לחברי הכנסת שהעלו את הנושא הזה לדיון. אני רק רוצה להוסיף דבר אחד משלי: אני חושב שכולנו – גם הממשלה וגם אנחנו, חברי הכנסת, כולנו עושים טעות בכך שאנחנו כורכים מצבים שונים, בדרגות שונות של קושי, בכריכה אחת. הדבר הזה הוא בעוכרינו ובעוכרי כל ועדה שמטפלת בנושא העוני. מדוע אנחנו עושים זאת? כי אנחנו רוצים שיהיה לנו מבט אוניברסלי, על כלל אזרחי ישראל באשר הם, ולא רוצים לדלות החוצה את אלה שבאמת אין להם.

במקורותינו, חברי הכנסת, יש שמות ושמות נרדפים למצבים שונים של עוני, ולא כל שם מחייב את אותו טיפול. יש העני, יש הדל ויש האביון, ולכל אחד מהם מתאים טיפול אחר.

שר התחבורה מאיר שטרית:

מה ההבדל?

סגן שר הרווחה אברהם רביץ:

במקורות יש אפילו הגדרה של סכומים: עני הוא אדם שאין לו 200 זוז; 200 זוז היה הגדרה של יכולת לחיות לשנה. זאת היתה ההגדרה של עני. הקצה הוא אביון – אדם שהוא בגדר פושט יד, מי שאין לו מה לאכול באותו יום. לכך יש הלכות: כל הפושט יד, נותנים לו. לא מעבירים אותו מחקרים, לא מקימים ועדות ולא עושים שום דבר. פשוט נותנים לו. הדל נמצא בין שני אלה, וזה מצב שמגדיר יותר את רוחניותו של העני – עני יכול להיות אדם מאוד מכובד. לא כולם צריכים להיות עשירים. עני יכול להיות מכובד ומכובד בחברה; אין שום סיבה להעמידו בפינה חברתית מסוימת. הוא יכול להיות איש מכובד מאוד. לא כולנו צריכים להיות עשירים. אבל אביון הוא אדם שמייד צריך לתת לו תשובה. יש הלכות רבות לכך, למשל בשבת מזון שלוש סעודות וכו'.

כשאנחנו באים היום לדון בעוני בכלל, לפעמים אנחנו מפספסים; אנחנו לא מדברים על עוני בכלל, אלא על פער חברתי. מי אומר שאסור שיהיה פער חברתי? בכל חברה אנושית בעולם, מתחילת היות האדם, היו פערים חברתיים. גם בין קין והבל היה פער חברתי. פער חברתי הוא לא התצלום האמיתי של עוני.

איני רוצה להיכנס יותר מדי לפילוסופיה, אלא לדבר לעניין: אנחנו חייבים לאתר את אלה שאין להם בכלל ולתת להם תשובות אמיתיות ונכונות, ועכשיו – לא לחכות לתוכניות שיסתדרו יחד עם מצב כלכלי כללי כזה או אחר. עוני זה עוד סיפור. אני לא אומר שלא צריך לטפל בו, אבל הצרה שלנו היא שגברו האביונים בישראל, ואת אותם אביונים אנחנו מוצאים בפחי אשפה; את אותם אביונים אנחנו מוצאים מחפשים פת לחם ומתדפקים על הדלתות. אלה האנשים חייבים לקבל תשובה מיידית.

אני יודע שמבחינה פילוסופית-חברתית זה עומד בניגוד לתפיסות עולם שונות, שלא יהיה נהמא דכיסופא, אבל כדי שלא יהיה נהמא דכיסופא צריך לתת בכבוד, ולא לא לתת בכלל. זאת לא תשובה לנהמא דכיסופא.

לכן, רבותי, אני חוזר ואומר: נכון לעכשיו אין לממשלה תוכנית ברורה כיצד להיאבק בדבר הנורא הזה שנקרא עוני. לפיכך, גברתי היושבת-ראש, אני משאיר את הנושא פתוח. מכיוון שהדברים הוצגו כאן בפי חברי הכנסת, אני בהחלט מסכים – איני יודע מתי יהיה אפשר לעשות את זה, אבל מבחינת האמירה של הממשלה  הנושא הזה לא סגור – שיהיה דיון במליאה. תודה.

היו"ר גילה פינקלשטיין:

תודה רבה.

נסים דהן (ש"ס):

במליאה זה לא מעשי.

סגן שר הרווחה אברהם רביץ:

אז תציע ועדה. כאמירה של הממשלה אני אומר - - -

היו"ר גילה פינקלשטיין:

הצעה אחרת, חבר הכנסת נסים זאב, בבקשה.

נסים זאב (ש"ס):

גברתי היושבת-ראש, הכנסת מתפזרת כבר בשבועיים הקרובים. בדיון פה, כפי שאני רואה, הכנסת כבר לא מלאה והחברים לא מגיעים, כולם עסוקים בפריימריס. אז אם הדיון יתקיים במליאה, ממילא המליאה תהיה ריקה. אולי בוועדה יוכלו להגיע לפחות לאיזו החלטה מעשית, לעורר את הממשלה הזאת. לכן אני מציע להעביר את הנושא לוועדת הרווחה.

אני רוצה לומר דבר נוסף: לארגון "לתת" אין מה לתת, לארגון הזה אולי צריך לקרוא "אין מה לתת", כי הממשלה גוזלת ולוקחת את פת לחמם של העניים. צריך לומר את האמת, הממשלה הזאת הביאה להידרדרות כלכלית של מאות ואלפי משפחות שנמצאות היום בבתי-תמחוי.

לכן, ראוי שהוועדה – הלוואי שגם יהיו לה שיניים עוד בקדנציה הזאת -  תקבל החלטה מעשית, שיהיה בה כדי לעורר את הממשלה הזאת.

היו"ר גילה פינקלשטיין:

חבר הכנסת נסים זאב, מה אתה מציע?

נסים זאב (ש"ס):

אמרתי,  לוועדת העבודה והרווחה.

היו"ר גילה פינקלשטיין:

איזו הצעה אתה רוצה להעביר?

נסים זאב (ש"ס):

את כולן.

זבולון אורלב (מפד"ל):

אני מסכים להצעתו של חבר הכנסת נסים זאב.

היו"ר גילה פינקלשטיין:

אנחנו עוברים להצבעה.

מוחמד ברכה (חד"ש-תע"ל):

לא, תשאלי את המציעים.

היו"ר גילה פינקלשטיין:

אוקיי. חבר הכנסת זבולון אורלב.


זבולון אורלב (מפד"ל):

אני מסכים להעביר לוועדה.

היו"ר גילה פינקלשטיין:

חבר הכנסת חיים אורון.

חיים אורון (מרצ-יחד):

מסכים.

היו"ר גילה פינקלשטיין:

חבר הכנסת מוחמד ברכה.

מוחמד ברכה (חד"ש-תע"ל):

מסכים.

היו"ר גילה פינקלשטיין:

חבר הכנסת דהאמשה.

עבד-אלמאלכ דהאמשה (רע"ם):

כן, מסכים.

היו"ר גילה פינקלשטיין:

ועדה. חבר הכנסת יעקב מרגי.


יעקב מרגי (ש"ס):

ועדה.

היו"ר גילה פינקלשטיין:

חברת הכנסת אתי לבני.

אנחנו נעבור להצבעה, בעד – להעביר לוועדת העבודה והרווחה; נגד – להסיר. ההצבעה החלה.

הצבעה מס' 3

בעד ההצעה להעביר את הנושא לוועדה – 11
נגד – 1
נמנעים – אין
ההצעה להעביר את הנושא לוועדת העבודה, הרווחה והבריאות נתקבלה.

היו"ר גילה פינקלשטיין:

בעד - 11 חברי הכנסת, מתנגד אחד, אין נמנעים. ההצעה תועבר לדיון בוועדה הרווחה.


הצעה לסדר-היום
פגיעה בציבור במסגרת המדיניות הכלכלית

היו"ר גילה פינקלשטיין:

אנחנו ממשיכים בסדר-היום - הצעה לסדר-היום מס' 7915, הצעה של חבר הכנסת יצחק כהן: פגיעה בציבור במסגרת השינויים בקרנות הנאמנות. אחר כך נגיע לדיון השני: הקטל בדרכים. בבקשה, חבר הכנסת יצחק כהן.

יצחק כהן (ש"ס):

גברתי היושבת-ראש, חברי חברי הכנסת, נפלה טעות סופר בניסוח הכותרת של ההצעה לסדר-היום - הפגיעה בציבור היא לא בעקבות הרפורמה בקופות הגמל ובקרנות הנאמנות. הממשלה, גברתי, מלבד העובדה שסדרי העדיפויות שלה היו מעוותים והביאו ציבור שלם אל מתחת לקו העוני, החידוש של הממשלה הזאת, אדוני סגן שר הביטחון, שגם את הציבור, מה שנקרא מעמד הביניים, גם אותו, ב"חוכמתה" הגדולה של הממשלה, הצלחתם לדחוס אל מתחת לקו העוני.

נוהגים לומר "אכזריות". קשה לי לייחס לממשלה הזאת אכזריות, אבל העובדות מדברות בעד עצמן. 714,000 ילדים, שליש מכלל הילדים - אדוני סגן שר הביטחון, אתה היית מחנך בישראל, היית ראש עיר בישראל, תחשוב ששליש מילדי העיר שאתה ניהלת נמצאים מתחת לקו העוני. באמת, במה יש לממשלה הזאת להתעסק, באיום האירני? וכי האיום האירני, אדוני סגן שר הביטחון, הוא לא בעיה של כל העולם, הוא רק בעיה שלנו? הוא גם בעיה שלנו, אבל הפצצה הגרעינית כבר התפוצצה כאן, זאת פצצה חברתית. הפטרייה הזאת כבר מתנוססת מאז כוננה הממשלה הזאת, מאז חברו להם יחדיו שרון, הליכוד, המפד"ל, שינוי, ואז  בהינף יד חתמו על הסכם קואליציוני, ביטול קצבאות הילדים, כאילו מישהו מהם עושה טובה לילדים האלה.

להזכיר לממשלה הרעה הזאת, קצבאות הילדים, אדוני סגן שר הביטחון, נולדו ברפורמת פרופסור חיים בן-שחר, לפני הרבה שנים, כמעין נקודת זיכוי שהיתה צריכה להיות מופעלת באמצעות מס הכנסה, רק שמס הכנסה לא ידע להפעיל את זה והוא העביר את הנושא לביטוח הלאומי. על כבשת הרש התנפלתם? מה חשבתם?  מקצבאות לעבודה. זה אומר, שתינוק שנולד אחרי תשעה חודשי היריון, ישר לעבודה, הוא לא צריך להיוולד, הוא לא צריך ללמוד, לא צריך להתחנך, מקצבאות לעבודה. אתה הבנת את האבסורד הזה? לא מובן.

מה חשבתם, אדוני סגן שר הביטחון?  חשבתם שתנהגו במדיניות כזאת, בלתי נסבלת בעליל, היא גם בלתי חוקית. לצערי, בג"ץ - טוב, אין לנו מה לצפות מבג"ץ, קודם שהבית הזה יחוקק חוקים שיתחמו את גבולות השפיטה של בג"ץ. אני גם מתפלא על העותרים שהגישו את העתירה, זכות לחיים בכבוד, באמת,  מאז חוקק חוק-יסוד: כבוד האדם וחירותו יש פחות כבוד, פחות חירות. לפני שחוקקו את החוק הזה לא היה סחר בבני-אדם. היום במדינה סוחרים בבני-אדם. השם ירחם ויציל.

מה חשבתם, שתנהיגו כזאת מדיניות? דרך אגב, זאת לא כלכלה. כשאתה מוריד מענקים לזוגות צעירים אתה עוצר את הביקושים. כשאתה עוצר את הביקושים אתה עוצר את הכלכלה. כשאתה "מדפן" את תקציב הביטחון, נשאר לך עודף, ואתה, ידידי היקר, כסגן שר הביטחון, יודע, ש-600 מיליון שקל מתוכנית העבודה של 2005 - אז באת ביחד עם שר, שנכון לעכשיו אני לא יודע באיזו מפלגה הוא נמצא, באתם ללובי החברתי בכנסת ואמרתם: "רבותי, מדברים תמיד על קיצוץ בתקציב הביטחון, ואנחנו פה מול איומים אירניים ואיומים כאלה ואחרים עם תקציב אדיר, ונותר לנו עודף של 600 מיליון שקל" - אתה מכיר את 600 מיליון השקל האלה - "נותרו לנו 600 מיליון שקל. תעזרו ל-714,000 הילדים העניים"? באתם לכאן? לא. אתם באתם לוועדת הכספים, ומה ביקשתם? ביקשתם את 600 מיליון השקל כדי להתחיל את תוכנית העבודה ב-2006, אף שאין תקציב של 2006.

זה לא פשע? כשמסתובבים ברחבי המדינה 714,000 ילדים שאין להם פת לפיהם, אתם, במקום להחזיר את 600 מיליון השקל, שהם עודף תקציבי ולא קיצוץ, ואל תתבלבלו - ידידי חבר הכנסת נסים זאב, זה לא קיצוץ בתקציב הביטחון, אלא עודף שנשאר בתוכנית העבודה ב-2005, ובמקום שהממשלה תבוא ותאמר ללובי החברתי: נותרו לנו 600 מיליון שקל. בואו ונחשוב, ואולי נאכיל בזה 714,000 ילדים ואולי נעלה אותם ואולי נשפר את מצבם ואולי נתפוס פרויקט של הנכים, של החולים, סל תרופות, חולי הסרטן – לא, מה עשו עם זה? כבר התחילו להפעיל את תוכנית 2006. אני לא מבין. איך אתם ישנים בלילה? שליש מאוכלוסיית הילדים לא ישנה בלילה. איך אתם ישנים בלילה?

אינני מפנה את הדברים אליך, ידידי היקר. אני יודע שזה לא אתה. אלה הכיסאות הריקים האלה, שעסוקים עכשיו באופורטוניזם, במשהו מחריד, ואיך הם מעבירים כיסאות. פסו אמונים מבני-אדם. אין אידיאולוגיה. רשימות מוזרות, תשבץ בלתי אפשרי ופסיפס בלתי נסבל. אי-אפשר להרכיב את הפסיפס הזה. אתה מנסה לחשוב מה הקשר בין פרופסור אוריאל רייכמן, אבי אבות שינוי, אבי אבות הטומאה, לבין - תביא לי שם של מישהו אחר, אני-יודע-מי, צחי הנגבי. מה מחבר בין חיים רמון למופז? מה מחבר את זאב בוים לחבורה הזאת? ההגינות שלך היא מהידועות והמפורסמות שאינן צריכות ראיה. למה אתה לא קם וצועק: רבותי, עד כאן? הגענו לתקופתו של נפוליאון, שהשרים שם נשבעו אמונים ארבע פעמים וכל פעם למישהו אחר, כל פעם להפוך שבהם? אתם מצפים שהציבור בישראל ייתן בכם אמון?

היחידים ששמרו על פלטפורמה מוסרית, שהובילו אותה לאורך כל הדרך, ולא נכנעו ולא התפתו ונשאו את הדגל החברתי, הם תנועת ש"ס. הם היחידים. מה הם ביקשו? הם לא ביקשו תיקים, משרדים או שרים. הם ביקשו דבר אחד: תטפלו ב-714,000 ילדים, תטפלו בקשישים, תטפלו בנכים, תטפלו בחולים, תטפלו באמהות החד-הוריות, תטפלו במסכנים, שהפכתם אותם למסכנים. הם היו אנשים מהיישוב. כמה עובדי מדינה שחיים באזור הפריפריה, בספר, שהיתה להם משכורת די מכובדת, שיכלו להחזיק את עצמם, דחסתם אל מתחת לקו העוני? אלפי משפחות, עשרות אלפי משפחות. כל זה למה? מה הם עשו לכם? הם הצביעו בשבילכם והביאו לכם 40 מנדטים. זה מה שהגיע להם? היום אתם בועטים בהם ומקימים רשימה מוזרה.

שר התחבורה מאיר שטרית:

צריכים מישהו מש"ס.

יצחק כהן (ש"ס):

גם הציניקנים, נגמר להם הדיו בעט. זה לא יכול להיות ולא יעלה על הדעת. מדינה, ממשלה, בסך הכול בת 57, וזה לא 200 שנה של ארצות-הברית.

משולם נהרי (ש"ס):

עוד צעירה.

יצחק כהן (ש"ס):

מדינה צעירה, שבקושי הספיקה להקים את מוסדותיה, עד שהשתחררנו ממוסדות מפא"י ההיסטוריים - -

משולם נהרי (ש"ס):

מול ראש הממשלה היא צעירה.

יצחק כהן (ש"ס):

- - הולכת ומדרדרת חברה שלמה אל עברי פי פחת וצועקת "קדימה"? באמת? אין לכם אחריות אישית. הרי החיים הציבוריים מסתיימים בשלב מסוים. אתם לא חוששים מה יקרה בעוד כמה שנים, כאשר ישאלו אתכם: אתם הייתם שותפים לכל הפארסה הזאת, לכל השחיתות הזאת?  איפה הבושה? אבל הציבור בישראל הוא ציבור חכם. הוא הוכיח, בהתנהגות הצבעתית, שהוא יודע בדיוק מי הם נאמניו ומי הוליך אותו שולל, והוא יכה אתכם שוק על ירך, בעזרת השם. גברתי, תודה.

היו"ר גילה פינקלשטיין:

תודה רבה. מה מציע חבר הכנסת יצחק כהן?

יצחק כהן (ש"ס):

להעביר לוועדה.

משולם נהרי (ש"ס):

להחזיר את הקצבאות.

היו"ר גילה פינקלשטיין:

הוא יכול להציע דיון במליאה.

אנחנו נצביע על דיון בהצעה במליאה. מי בעד? מי נגד? ההצבעה החלה.

הצבעה מס' 4

בעד ההצעה לכלול את הנושא בסדר-היום - 6
נגד - 1
נמנעים - אין
ההצעה לכלול את הנושא בסדר-היום של הכנסת נתקבלה.

היו"ר גילה פינקלשטיין:

בעד - 6, מתנגד אחד, אין נמנעים. ההצעה עוברת לדיון במליאה.


הצעה לסדר-היום
השתלטות הרשות הפלסטינית על אזור בית-העלמין העתיק בחברון

היו"ר גילה פינקלשטיין:

אנחנו ממשיכים בסדר-היום - הצעה לסדר-היום מס' 7897: השתלטות הרשות הפלסטינית על אזור בית-העלמין העתיק בחברון. חבר הכנסת נסים זאב, בבקשה. לרשותך עשר דקות.

נסים זאב (ש"ס):

גברתי היושבת בראש, כנסת נכבדה, הנושא הוא: השתלטות הפלסטינים על בית-העלמין. מעניין שזו ההשתלטות היחידה שאנחנו רואים של הפלסטינים. איפה הם לא משתלטים? הרי המדינה כבר מכרה לפלסטינים ערים שלמות, ופתאום זה כל כך מוזר שמדברים על איזה בית-עלמין בחברון כאילו זה הנושא שלנו.

עבד-אלמאלכ דהאמשה (רע"ם):

אתה היית עד למכר?

נסים זאב (ש"ס):

חבר הכנסת דהאמשה, לא היית בסיור הזה. אילו היית בסיור עם חברי הכנסת בשבוע שעבר, היית נוכח לדעת איך שמים קרוונים בתוך בתי-עלמין ואיך הם מנסים לגנוב ולגזול את בתי-העלמין, שנקנו בכסף מלא. אברהם אבינו עליו השלום נתן לעפרון ארבע מאות שקל כסף עובר לסוחר, ובמחיר מלא קנה את מערת-המכפלה. מערכת-המכפלה - הממשלה הזאת כבר הפקירה אותה, ורוב מערת-המכפלה נמצא בידי הפלסטינים. אבל לא חשבתי לרגע שמה שמאמצים במערת-המכפלה הוא פתאום בבית-קברות, בבית-עלמין, של צדיקי עליון, של יהודים, וזו קרקע שנרכשה בכסף מלא על-ידי יהודים, ושם נמצאים גדולי ישראל כמו רבי אליהו מאני ועוד גדולים מאבות בתי-הדין שהיו בזמנו קבורים שם, וינסו הפלסטינים לשים איזה קרוון ואיזו אחיזה כדי לא לאפשר ליהודים להגיע למקום הזה.

רבותי, אנחנו לא בטוחים בשום מקום, אבל חשבתי שאולי לפחות בבית-העלמין יש לנו קצת יותר ביטחון להגיע לשם. אבל גם משם מסלקים אותנו. אפילו לבית-הקברות לא נותנים לנו להיכנס כמו שצריך. אני לא רוצה לדבר על מצבים - - -

משולם נהרי (ש"ס):

- - -

נסים זאב (ש"ס):

אני רוצה לדבר על השיטה ועל הצורה ואיך הם משתלטים לאט-לאט. לא באים ולוקחים ישר את הקרקעות. שמים קרוון, עוד בית-ספר ועוד איזה מבנה, כמו שהם עושים את זה בדרך כלל, ובנגב אנחנו רואים איך עושים זאת הבדואים. הם עושים את זה די טוב, והממשלה לא יכולה לעשות שום דבר, כי הבדואים שולטים שליטה מלאה בנגב.

הערבים במזרח-ירושלים לא עושים הרבה – בונים עוד בית, עוד דירה, לוקחים אדמות מדינה, שטחים ירוקים, ואומרים שזה נושא רגיש מאוד. בגלל זה קורה שבאמצעות אלפי דירות של פלסטינים במזרח-ירושלים קובעים עובדות, והמשטרה אומרת שאין לה כוח-אדם, כי יש לה הרבה עיסוקים הכרחיים וחיוניים יותר, מבחינה ביטחונית, שהיא עוסקת בהם, ובצדק. כדי להרוס בית אחד במזרח-ירושלים היא צריכה גדוד שלם של שוטרים. אני לא בעד הריסה, אבל לא ניתן, ולא יעלה על הדעת, שהממשלה הזאת תפקיר את השטחים ותיתן לפלסטינים אפשרות לקבוע עובדות בשטח ואנחנו נעמוד מנגד.

מכיוון שהנושא הוא בתי-עלמין בחברון, אני מבקש ודורש שהממשלה תעשה מעשה, ולא יכול להיות שזה יהיה כבלע את הקודש, להשאיר את זה בידיים לא אחראיות. אני מבקש מהממשלה הזאת לפעול כפי שהיא צריכה לפעול וכפי שהיא פועלת בסוגיות אחרות. אני מבקש שהיא תפעל לפחות כפי שהיא פעלה בהתנתקות, לפחות כפי שהיא עשתה בגירוש היהודים מגוש-קטיף. במקרה הזה אני מבקש מהממשלה שתוציא את האנשים שמנסים להשתלט על המקום הזה ותפעל כמו שצריך. תודה רבה.

היו"ר גילה פינקלשטיין:

תודה רבה לחבר הכנסת נסים זאב. ישיב על ההצעה לסדר-היום סגן שר הביטחון זאב בוים. בבקשה.

סגן שר הביטחון זאב בוים:

גברתי היושבת בראש, חברי הכנסת, אדוני השר, בכוונת הפלסטינים להקים בית-ספר לכ-600 בנות בחלקה 36, על שטח של 4.5 דונמים. החלקה ממוקמת בשטח H1. החלקה צמודה לחלקה 37, שבה נמצא בית-העלמין האשכנזי של חברון, בשטח H2. על-פי התוכנית הפלסטינית, בית-הספר יוקם בחלק הדרומי של החלקה, ובחלקה הצפוני ייבנה מגרש משחקים שתגן עליו חומה בגובה 2 מטרים. יודגש כי בחלקה 37, חלקת בית-הקברות, לא ייבנה דבר, אולם נכון הוא כי ברגע זה נמצאים בה שני קרוונים המשמשים משרדים למהנדסי הפרויקט.

ב-11 באוקטובר 2005 התקיים סיור משותף של ראש מינהלת התיאום והקישור בחברון,  מנהל ה-DCL הפלסטיני בחברון, נציג עיריית חברון ונציג הארגון הגרמני שמממן את הפרויקט. בסיור הובהרו לפלסטינים הנקודות האלה:

1. חלקה 37 היא בבעלות יהודית, ועל הפלסטינים לשמור על זכות זו. אומנם הפלסטינים טענו כי הוגשה תביעה בבית-משפט ישראלי להכרה בבעלות על החלקה, ואולם על-פי רכז האפוטרופוס הסוגיה טרם מוצתה בבית-המשפט, והבעלות, נכון להיום, היא יהודית.

2. סוכם כי הפלסטינים יעבירו למינהלת התיאום והקישור את תוכניות בית-הספר לצורך בחינת ההשפעות הביטחוניות שעשויות להיות למימוש הפרויקט. לאחר בחינת המשמעויות הביטחוניות הנגזרות מהקמת בית-הספר ויכולת השליטה של עמדת צה"ל שתוצב בשטח H2 הסמוך, יעביר צה"ל את עמדתו הרשמית לפלסטינים. מכל מקום, הובהר כי בכוונת הצד הישראלי לאשר את הקמת בית-הספר, ובלבד שלא יתלוו לכך משמעויות ביטחוניות שליליות.

הפלסטינים הודיעו כי בכוונתם להזיז את הקרוונים לחלקה 40, ובכוונת צה"ל לוודא כי סיכומים אלה ימומשו. עד כאן. תודה רבה.

היו"ר גילה פינקלשטיין:

תודה רבה לסגן שר הביטחון. מה מציע סגן שר הביטחון?

סגן שר הביטחון זאב בוים:

להסתפק בתשובה הזאת.

היו"ר גילה פינקלשטיין:

הצעה אחרת יש לחבר הכנסת דהאמשה. בבקשה.

עבד-אלמאלכ דהאמשה (רע"ם):

גברתי היושבת-ראש, חבר הכנסת המציע, כדרכו, מערבב חול וקודש, לבן ואדום, מה שהוא רוצה – כסף, מכר, מדינת ישראל מכרה לפלסטינים את הארץ. אדוני, חבר הכנסת הנכבד, חברון היא עיר פלסטינית, זאת עובדה, זאת אמת, ואם יש בה בית-קברות של יהודים, הם יודעים איך לכבד את זה. הם מכבדים את זה, אבל אסור לך לעשות מזה בלגן ולעשות מזה עניין: מכרו או לא מכרו. בתי-קברות מכבדים, ואם יש מקום שבו לא מכבדים בתי-קברות, המקום הזה הוא תל-אביב, ולא חברון. אני מדבר על בתי-קברות של פלסטינים, ואני הייתי שם. נדמה לי שמישהו מחבריך היה שם. היו שם יהודים, ובמו עינינו ראינו איך הוציאו את העצמות מבתי-הקברות בבולדוזרים. בושה וחרפה לעורר את הדברים האלה ולעשות הסתה.

נסים זאב (ש"ס):

- - - גם של יהודים.

עבד-אלמאלכ דהאמשה (רע"ם):

לא, ביהודים לא פוגעים. אתם, החרדים, מגינים גם כאשר קבור כלב, או חמור, או אני לא יודע מה, אתם מגינים, כי אולי יש ספק. רק אם ידוע שזה בית-קברות של ערבים אתם יושבים בשקט. ההסתות האלה הן בושה וחרפה. תנו לחברון לחיות, תנו גם למתים לחיות בשקט, וצריך לעשות צדק עם החיים לפני המתים. חבל על ההסתות האלה. תודה רבה, גברתי.

היו"ר גילה פינקלשטיין:

תודה רבה לחבר הכנסת דהאמשה. חבר הכנסת נסים זאב, האם אתה מסתפק בדברים אלה?

נסים זאב (ש"ס):

לא. אני מבקש להעביר לוועדה.

היו"ר גילה פינקלשטיין:

חבר הכנסת דהאמשה, מה אתה מציע?

עבד-אלמאלכ דהאמשה (רע"ם):

אני מציע להסיר.

היו"ר גילה פינקלשטיין:

אנחנו עוברים להצבעה. הצבעה בעד פירושה דיון במליאה, הצבעה נגד פירושה הסרה.

נסים זאב (ש"ס):

לא, אני מבקש ועדה, או ועדת חקירה.

היו"ר גילה פינקלשטיין:

לא. אנחנו עוברים להצבעה.

נסים זאב (ש"ס):

צריך לשנות את התקנון הזה.

היו"ר גילה פינקלשטיין:

הצבעה בעד פירושה דיון, הצבעה נגד פירושה הסרה. נא להצביע.

הצבעה מס' 5

בעד ההצעה לכלול את הנושא בסדר-היום – 6
בעד ההצעה שלא לכלול את הנושא בסדר-היום – 4
נמנעים – אין
ההצעה לכלול את הנושא בסדר-היום של הכנסת נתקבלה.

היו"ר גילה פינקלשטיין:

שישה בעד, ארבעה נגד ואין נמנעים. ההצעה עוברת לדיון במליאה.


הקטל בדרכים
["דברי הכנסת", מושב שלישי, חוב' כ"ב, עמ' 20818.]

היו"ר גילה פינקלשטיין:

אנחנו ממשיכים בסדר-היום ועוברים לדיון בנושא הקטל בדרכים. יפתח את הדיון שר התחבורה מאיר שטרית. אחריו - חבר הכנסת מוחמד ברכה. בבקשה, אדוני.

שר התחבורה מאיר שטרית:

גברתי היושבת-ראש, רבותי חברי הכנסת, אני מתכבד לפתוח את הדיון על הקטל בדרכים ולהתחיל אותו דווקא בבשורה טובה. בנתוני יום ראשון האחרון – אתמול – ירד מספר ההרוגים והפצועים בתאונות דרכים השנה ב-9.8% בהשוואה לתקופה המקבילה אשתקד, וב-9% בהשוואה לכל השנים הקודמות. זאת אומרת שבהשוואה לממוצע הרב-שנתי אנחנו עומדים היום על מספר ההרוגים הקטן ביותר זה 20 שנה. נדמה לי שזאת בשורה לעם ישראל, שמראה שיש ערך לצעדים שעושים כדי להפחית את התאונות, ואפשר לעשות הרבה יותר.

השנה נקטנו כמה צעדים בתחום המלחמה בתאונות הדרכים, ובהם הקצאת ניידות למשטרה על חשבון משרד התחבורה.

יצחק כהן (ש"ס):

הקרטונים?

שר התחבורה מאיר שטרית:

רכשתי השנה 85 ניידות חדשות למשטרת התנועה ב-20 מיליון ש"ח מתקציב משרד התחבורה.

יצחק כהן (ש"ס):

לא הדיקטים?

שר התחבורה מאיר שטרית:

לא, לא הדיקטים. ניידות אמיתיות. נרכשו 85 ניידות שבאמצעותן הגברנו את האכיפה בדרכים, והדבר נתן את אותותיו.

אני רוצה לספר לחברי הכנסת על ניסיון שעשיתי כדי להוכיח שאכיפה מפחיתה תאונות. אחד המחוזות היחידים שהיתה בהם השנה עלייה במספר הפצועים וההרוגים היה מחוז הצפון. עשינו מבצע של שבועיים בצפון, שבו פרסנו את כל משטרת התנועה בצפון במשך שבועיים, יום ולילה. הפעלנו מסוקים ותצפיות באמצעות בלוני תצפית שצילמו נהגים עבריינים, וכך שוטרים יכלו לרדוף ולתפוס אותם. בשבועיים של המבצע ירד מספר ההרוגים והפצועים בצפון ב-70% בהשוואה לתקופה מקבילה חודש לפני כן ובהשוואה לשנה שעברה. שבועיים אחרי המבצע עדיין היתה ירידה של 30% בהשוואה לתקופה המקבילה אשתקד. זאת אומרת, האפקט של המבצע היה מאוד חזק.

מבצע שני, בתקופת החגים, בין ראש השנה לסוכות בשנה שעברה, פרסנו את כל משטרת התנועה בכל רחבי הארץ והורינו לשוטרים לא לחפש איך "לתקוע" דוח למישהו אלא למנוע תאונות. כל שוטר קיבל גזרה, הוא היה צריך לנסוע בגזרה הזאת כל הזמן, הלוך ושוב, עם הניידת ועם האור הכחול. כשאדם רואה שוטר אחריו בכביש - כולם מורידים את המהירות, בודקים שהם חגורים בחגורת בטיחות, זורקים את הפלאפון שיש להם ביד ונזהרים. בתקופת החגים הזאת מספר ההרוגים ירד ב-32% בהשוואה לתקופה המקבילה אשתקד, וב-50% בהשוואה לשנתיים קודם. הדבר הוכיח לאורך כל הדרך, שאכיפה משמעותית אכן גורמת לירידה בתאונות הדרכים.

השנה חוקקנו שורה ארוכה של חוקים כדי להחמיר את האכיפה על גורמי התאונות. הכנסת אישרה בשבוע שעבר בקריאה שנייה ובקריאה שלישית, על-פי הצעתי, את החוק נגד נהיגה בשכרות. עד היום, כידוע, כאשר המשטרה עוצרת נהג ורוצה לבדוק אם הוא שיכור, הוא יכול לסרב להיבדק, הוא יכול להגיד שהוא לא רוצה להיבדק, הוא לא חייב, ואז לך תוכיח בבית-המשפט שהוא היה שיכור. החוק החדש קובע, שאם שוטר עוצר כלי רכב ומבקש מהנהג להיבדק, הוא חייב להסכים לבדיקת הנשיפה. אם הוא איננו מסכים,  על-פי החוק הוא בחזקת שיכור ונענש בהתאם.

החוק השני שהכנסת אישרה השנה, שוב על-פי הצעתי, היה חוק להשבתת כלי רכב. החוק טרם הופעל בגלל הצורך של המשרד לביטחון פנים ושל המשטרה להקים מגרשים לכלי הרכב המושבתים. פעלתי קבות בשנה האחרונה כדי להאיץ את המהלך במשרד לביטחון פנים, ולשמחתי המכרז יצא לפני חודשיים, והוא בתהליכי סיום. התקבלו לפחות 12 הצעות, כך שאני מקווה שבמהלך החודשים מרס-אפריל השנה ייפתחו המגרשים האלה ויתחילו בהפעלת החוק להשבתת כלי רכב.

על-פי החוק, אדם שעושה אחת מחמש העבירות הבאות, שהן עבירות חמורות – שוטר יוכל להשבית את רכבו ל-30 יום באחד המגרשים הללו, והאיש יידרש לשלם, מעבר לכל ענישה אחרת, גם את ההובלה והאחסון של הרכב, אפילו אם הוא לא שלו. לא משנה של מי הרכב. חמש העבירות הן: נהיגה בשכרות או תחת השפעת סמים, נהיגה ללא רשיון, עומס יתר ומספר אנשים מעל המותר ברכב. כל העבירות האלה נחשבות עבירות חמורות שבגינן קצין משטרה – ללא בית-משפט, וזה היפה בעניין – חייב להשבית את כלי הרכב שבו נוסע הנהג. אין לו שיקול דעת. ואם אותו נהג נתפס פעם נוספת בתוך שלוש שנים באחת מאותן עבירות, ישביתו לו שוב את הרכב, הפעם ל-60 יום לפחות. בית-המשפט יכול להכפיל את תקופת ההשבתה.

בקליפורניה החוק הזה הוריד דרסטית את מספר התאונות. תחשבו מה קורה לנהג צעיר שנוסע ברכב של אביו לבלות ושוטר תופס אותו באחת העבירות הללו, נניח הוא שיכור, ולוקח לו את האוטו. אם ייקחו לו את האוטו ל-30 יום הוא ייענש פעמיים, גם הולך לו האוטו וגם - אני מניח שכל אבא חס על בנו, ואם תפסו אותו שיכור, זאת אומרת שהוא נהג כשהוא שיכור. אולי זה באמת עונש קשה, להשבית את האוטו, אבל אנחנו מצילים את החיים של הילד.

אני שמח לספר לכם על המבצעים שעשינו יחד עם משטרת התנועה בשנה הזאת בערבי שבתות ובימי חמישי בלילה בפאבים, במקומות שמוכרים בהם שתייה אלכוהולית. מתייצבים שם שוטרים חסויים, יושבים בבר, רואים מי שותה ועוקבים אחריהם למכוניות. מי שעולה ומדליק את האוטו – עוצרים אותו. הוא עבר על החוק כשיכור. בשבוע האחרון נתפסו במסגרת המבצע 92 נהגים צעירים שיכורים ורשיונם נשלל מיידית באופן מינהלי. אני חושב שמדובר בהצלת החיים של ילדינו, ובעניין הזה אנחנו לא יכולים להיות רחמנים, כיוון שהרחמנות הזאת עלולה לעלות מחר, חלילה, בקורבנות בנפש ממש, כמו שזה קורה.

נדמה לי שפעולות האכיפה שאנחנו עושים, גם בתחום הזה, הוכיחו את עצמן כבר השנה. הפמפום הבלתי-פוסק על הצורך בשמירת הבטיחות בדרכים, הגברת האכיפה והמבצעים של המשטרה הורידו את מספר ההרוגים כמעט בכל הקטגוריות של הנהיגה.

בתחום הולכי הרגל, על-פי החוק הגשנו לכל חברי הכנסת לפני זמן-מה את החוברת הזאת:  תאונות הדרכים בישראל בין 1995 ל-2004. היא הונחה על שולחן חברי הכנסת והיא נותנת תמונה מדויקת על מספר התאונות בהשוואה מ-1995 עד 2004. רואים בצורה ברורה את המהלך של הירידה, והשנה יש שיא בירידה. יש ירידה במספר הולכי הרגל ההרוגים. אם בשנה שעברה שליש מההרוגים היו הולכי רגל, השנה היתה ירידה דרסטית במספר ההרוגים הולכי הרגל, מסיבה אחת פשוטה, כי אנחנו משקיעים הרבה מאוד אמצעים ומשאבים בעיריות שבהן היו רוב ההרוגים הולכי הרגל – באמצעי בטיחות, בכיכרות תנועה, בגדרות הפרדה, בתאורה, בשיפור הכבישים, ביצירת מסלולים.

השנה הכפלתי את התקציב שיועד לרשויות המקומיות. לרשויות היהודיות הקצינו השנה 240 מיליון שקלים, ולרשויות הערביות הקצינו השנה 240 מיליון שקלים, לצורך פרויקטים לתחבורה שנעשו בתוך שטחי העיריות, והדבר משפר משמעותית את היכולת לטפל בכשלי בטיחות בתוך הערים, וזה משיג את שלו.

זאת רק ההתחלה. בהמשך אנחנו מתכוונים לעשות עוד שורה ארוכה של צעדים, על-פי החלטות הממשלה, בהתאם להמלצות דוח-שיינין, ועדה שהקמתי השנה, מייד עם כניסתי לתפקיד, שהגישה על-פי בקשתי שורה של המלצות לתוכנית לאומית למלחמה בתאונות דרכים. הדוח הוגש לממשלה על-ידי ואומץ על-ידיה.

לקחתי מחויבות על עצמי כשר התחבורה. הממשלה קבעה ששר התחבורה יהיה השר האחראי למאבק בתאונות בדרכים. עד היום לא היתה כתובת אחראית. לכן גם כינוי תפקידו של שר התחבורה השתנה, לפי החלטת הממשלה, לשר התחבורה והבטיחות בדרכים. בדוח לקחתי מחויבות על עצמי כשר התחבורה להוריד את מספר ההרוגים והפצועים לפחות ב-30% בתוך חמש שנים, ולפחות ב-50% בתוך עשר שנים. הדבר הזה ניתן להשגה, ואני אוכיח, אם ירצה השם, שניתן להשיג את זה הלכה למעשה. נדמה לי שהשנה נתתי דוגמה מעשית להורדת מספר ההרוגים בתאונות הדרכים - 10% פחות מבשנה שעברה ו-9% בהשוואה לכל השנים הקודמות. כאמור, מספר ההרוגים היום הוא הנמוך ביותר זה 20 שנה. נדמה לי שזו בשורה.

על-פי דוח-שיינין, על-פי הצעתי, את תקציב החברה הלאומית לדרכים אישרנו אתמול בממשלה, תקציב לחמש השנים הבאות בהיקף של 19 מיליארד שקלים לפיתוח רשת הכבישים. בתוך התקציב הזה יש 2.6 מיליארדי שקלים רק לפרויקטים של בטיחות בכבישים הבין-עירוניים. אני רוצה להסביר את הנקודה הזאת, כי אנשים לא תמיד מבינים את החשיבות שלה.

נסים זאב (ש"ס):

כמה לעירוניים?

שר התחבורה מאיר שטרית:

לעירוניים הקצינו מיליארד שקלים לחמש השנים הקרובות. אבל זה לא בתקציב מע"צ, זה בתקציב הרשות לבטיחות בדרכים. בתקציב מע"צ השקענו 2.6 מיליארדי שקלים צבועים רק לפרויקטים של בטיחות. כאשר עשינו בדיקה של כל הכבישים בארץ, בדקנו איפה קורות תאונות עם הרוגים. מצאנו שב-12% מהכבישים בארץ נהרגים – תקשיבו למספר, זה לא ייאמן – 71% מכלל ההרוגים.

ואסל טאהא (בל"ד):

כבישים אדומים.

שר התחבורה מאיר שטרית:

לא כולם אדומים. הכבישים שבהם נהרגו ההרוגים, איתרנו אותם, מיפינו אותם, מצאנו מה הכשלים שיש בכבישים הללו. התקציב הזה של 2.6 מיליארדי שקלים מיועד לטפל בכשלים הבטיחותיים הללו כדי למנוע הרוגים - להפחית את מספרם.

אני אתן עוד דוגמה שתבליט את זה. למשל, מצאנו ש-32% מההרוגים נהרגים בצמתים של כבישים בין-עירוניים. אז אני שואל, אם נהרגים בצמתים 32%, מה הכי נכון לעשות? הכי פשוט, למחלף את כל הצמתים. תחשבו רגע שבכל צומת בין-עירוני נעשה מחלף. מחלף עולה בין 10 מיליון ל-50 מיליון שקל, והוא עומד לתמיד.

עבד-אלמאלכ דהאמשה (רע"ם):

מחלף הוא מצוין, אבל בכביש בין-עירוני אי-אפשר לעשות כיכרות.

שר התחבורה מאיר שטרית:

לא, מחלף. בכביש בין-עירוני לא עושים כיכרות. מחלף. התוצאה תהיה שנוכל למנוע את רוב ההרוגים האלה בצמתים; לא יהיו נפגעים והרוגים בצמתים. בניית מחלף עולה בין 10 מיליון ל-50 מיליון שקל. הרוג אחד עולה 10 מיליון שקל. הנזק שנגרם - 10 מיליון שקל ישיר. התוצאה היא שבחמישה הרוגים אנחנו מממנים את המחלף הכי גדול שיכולים להקים בצומת רגיל, פשוט. והמחלף נשאר 20 שנה. אז שווה להשקיע את הכסף, כי זה חוסך חיים ממש וגם חוסך כלכלית למדינה פי-100. לכן, חלק מהתוכנית הוא למחלף את כל הכבישים הבין-עירוניים.

אני רוצה לומר לכם, חברי הכנסת, אחת הבעיות הקשות ביותר שלי כשר התחבורה - ואתם יודעים שאני יודע לעבוד בכל תפקיד שהייתי בו, והייתי ראש עיר הרבה מאוד שנים - אני פשוט משתגע מהבעיה שיש לנו בוועדות התכנון, בניין ערים, מהסחבת הבלתי-נסבלת ומפרקי הזמן הבלתי-הגיוניים שנדרשים כדי לאשר תוכניות בטיחות ותוכניות של כבישים.

אני אתן דוגמאות בולטות. בבנימינה יש צומת רכבת - שתי מסילות רכבת. לא מזמן נהרג שם נער בן 17 שחצה את המסילה בזמן שהמחסומים היו למטה, הוא נהרג בין המחסומים. הוא חצה בין המחסומים. כיוון שעברה רכבת אחת, הוא חשב שאין רכבת, עבר ואז באה הרכבת השנייה והוא נדרס כי הוא לא חיכה עד שהמחסום יתרומם; שחר קראו לנער. ביקרתי בצומת הזה ושאלתי למה לא מפרידים, למה לא עושים הפרדה מפלסית בין הכביש לבין המסילה, גשר שעליו יעברו מסילות. התברר לי שהפרויקט מתוקצב כבר הרבה מאוד שנים, כבר חמש שנים יש תקציב לבניית הגשר של הרכבת שם בצומת בנימינה. אמרתי: מה הבעיה? הבעיה פשוטה, אומר לי ראש המועצה שם, תשע שנים מאז הגישו את התוכנית לוועדה המחוזית צפון, ועד היום הוועדה המחוזית לא אישרה את הקמת המחלף.

ריבונו של עולם, אני שואל, איך זה יכול להיות? אמרתי לראש המועצה: עם כל הכבוד לך, אדוני, אם אני הייתי בנעליים שלך, לא הייתי נותן לוועדה המחוזית לעבוד יום אחד לפני שיאשרו את התוכנית הזאת. איך זה מתקבל על הדעת? תשע שנים הדבר הזה מחכה לאישור. זה נראה לכם נורמלי כשיש כסף לעשות את הפרויקט מחר בבוקר? זו דוגמה קטנה. אני אביא דוגמאות אחרות. לצערי, הממשלה עוברת ויה-דולורוזה בוועדות התכנון והבנייה, בוועדות שהפקידים של הממשלה מאיישים אותן, ונציגי הממשלה מאיישים את הוועדות.

אתמול הבאתי בממשלה דוגמה. כביש נתיבי-איילון דרום שעובר לאזור חולון--בת-ים, עבר סמוך לאיזו חירבה. מי שמכיר את הבניין הזה, קוראים לו בית הביל"ויים. היו שם כנראה ביל"ויים בשנת תרפפ"ו. הוועדה המחוזית הכריחה את "נתיבי איילון" להסיט את הכביש כדי שלא יפגע בבית הביל"ויים. ההסטה עלתה 50 מיליון שקל. נוסף על זה, הכריחו את "נתיבי איילון" להשקיע 5 מיליוני שקל בשיפוץ בית הביל"ויים. אני שואל, ריבונו של עולם, מה זה עניינה של חברת "נתיבי איילון" לשפץ את בית הביל"ויים ומה זה קשור לתחבורה? ומה ההיגיון בדבר הזה, כשבאותם 50 מיליון שקל יכולתי לבנות אולי עוד שלושה מחלפים? מה ההיגיון בזה?

לכן, חברי חברי הכנסת, אתמול, יחד עם אישור התוכנית הרב-שנתית למע"צ, תוכנית של 19 מיליארד שקל, שאי-אפשר לשנות אותה - כמו שעשינו ברכבת ונתנו לרכבת 20 מיליארד שקל ואתם רואים את התוצאות, עכשיו זה יקרה במע"צ. אבל יחד עם התוכנית הזאת הבאתי לממשלה הצעה נוספת, והממשלה קיבלה אותה, להכין בהקדם האפשרי חוק שיחייב לאשר תוכניות של פרויקטים לבטיחות בדרכים תוך שישה חודשים לכל היותר.

ואני אומר לכם, כמי שהיה ראש עיר והיה ראש ועדת בניין ערים מקומית והיה חבר ועדה מחוזית, אני אומר לכם שאין סיבה בעולם שאישור תוכנית ייקח שישה חודשים. אין סיבה בעולם שלא לאשר אותה בשלושה חודשים, אין סיבה בעולם שלא לאשר אותה בחודש. רבותי, אני אומר לכם - בעדות, יכולים לבדוק אותי - כראש עיריית יבנה, כל תושב, כל אדם שהגיש תוכנית בנייה  תואמת לעיריית יבנה, תוך שבועיים לכל המאוחר קיבל רשיון, או תשובה מה חסר לו כדי לקבל רשיון. שבועיים.

אין שום הצדקה לסחבת הבלתי-נסבלת בוועדות התכנון והבנייה, לא במקומיות, לא במחוזיות, ודאי שלא בארציות. ואת זה נשנה. אנחנו נכין הצעת חוק, נביא אותה לממשלה, נביא אותה לכנסת. זה בלתי נסבל בעיני שאנשים ימשיכו להיפצע ולהיהרג מכיוון שתוכניות מתעכבות. בלתי נסבל בעיני. את זה נשנה.

רבותי, אני מאמין, מקווה, שבשבוע הבא נוכל סוף-סוף לאשר את החוק להקמת הרשות לבטיחות בדרכים, רשות שיהיה לה תקציב עצמאי, רשות סטטוטורית שתפקידה היחיד בחיים יהיה לטפל בנושא הבטיחות בדרכים. באמצעות תקציב הרשות אנחנו מתכוונים להפעיל 450 ניידות משטרה בכבישים, כך שכל 10 קילומטר תהיה ניידת, שתי משמרות ביום, ובלילה חצי מהניידות. כל שוטר יהיה חייב לבדוק כל יום לפחות עשרה נהגים, את רשיונות הנהיגה שלהם. תעשו את המכפלות ותראו שכל שנה הם יצטרכו לבדוק למעלה מ-3 מיליוני נהגים. זאת אומרת, אם היום הסיכוי של מי שנוהג בלי רשיון להיתפס הוא קרוב לאפס, מחר כמעט מאה אחוז שהוא ייתפס. נתפס נוהג בלי רשיון, הלך לו האוטו. זה מתחבר לחוק הקודם.

לכן, כשאנשים יבינו שאי-אפשר לעקוף, שאי-אפשר לרמות את המערכת, כי תהיה אכיפה כל הזמן, אני אומר לכם שאנחנו נציל מאות אנשים מהרג ואלפי אנשים מפציעה. אני כבר לא מדבר על הסבל שמשפחות עוברות. הרי משפחות נהרסות כשנהרג מישהו מהמשפחה. אנשים לא מבינים. כשבשנה שעברה נהרגו 510 אנשים, אנשים לא מבינים את גודל העניין. תחשבו, חברים, כל חברי הכנסת ארבע פעמים. זה איום ונורא.

חשבתי, גברתי היושבת-ראש, לעשות פעם מיצג. לבקש מתנדבים לפי הגילים של אנשים שנהרגו, לבקש מכולם ללבוש תכריכים ולשכב על חוף הים כמחאה נגד תאונות הדרכים, ולצלם את זה, שהציבור יראה מה זה 510 אנשים הרוגים. הרי זו זוועה. תחשבו שבטרור היו נהרגים 500 איש. הרי כל העולם היה מתהפך, ופה אנחנו מתרגלים.

אנשים לא ערים לכך שכאשר הם נוהגים באוטו - את מי אדם לוקח אתו באוטו? הוא לוקח את הדברים הכי יקרים לו בחיים. הוא לוקח קודם כול את החיים שלו עצמו, את עצמו. וחוץ מזה את מי הוא לוקח באוטו? את הילדים שלו, את אשתו, את הידידים שלו. את מי הוא לוקח באוטו? רוב האנשים, אלה הנוסעים באוטו שלהם. זאת אומרת, כשאדם מקבל הגה לידיים ונוהג בו, מוטלת עליו אחריות כבדה מאוד לחיים שלו ושל בני משפחתו והידידים הקרובים שלו.

אנשים לא מבינים את גודל האחריות, ולכן גם מזלזלים. וכדי שלא יזלזלו, אנחנו ננקוט את כל האמצעים שזה לא יקרה. 1. אמרתי, אכיפה. 450 ניידות בכל משמרת; 2. אנחנו מתכוונים להציב מצלמות אלקטרוניות בכל הצמתים שיש בהם רמזורים אדומים, וכל מי שעובר ברמזור אדום ייתפס, 24 שעות ביממה. המצלמות הדיגיטליות יעבירו את התמונה מיידית למרכז בקרה, שם ישבו שוטרים, ולמחרת, או תוך ימים אחדים, הנהג יקבל דוח עם העונש המתאים.

היום, אתם יודעים, יש מצלמות כאלה של מהירות, אבל הן עובדות על פילם. צריך לבוא שוטר להחליף את הפילם. לפעמים למשטרה אין תקציב לקנות פילם, אין שוטרים שיחליפו, בקיצור, זה נהיה בדיחה. נעשה מצלמות דיגיטליות, שאנשים ידעו שבכל צומת מרומזר יש מצלמה שמצלמת כל עבירה. אני אומר לכם, אף אחד לא יעבור ברמזור אדום. רבותי, כדי להסביר את זה אני אומר לכם שבשנה שעברה, שנת 2004, 18% מההרוגים נהרגו בגלל אי-ציות לרמזור אדום. זאת אומרת, מישהו נסע ברמזור אדום וגרם תאונה. 18% מההרוגים. 18% מההרוגים זה למעלה מ-100 הרוגים. הרי זה אבסורד. פרט לצמתים, אותן מצלמות יעמדו בכבישים למדידת מהירות. שוב, אכיפה אלקטרונית 24 שעות ביממה.

על-פי המלצת דוח-שיינין, אנחנו מתכוונים להכניס למערכת החינוך שעה בשבוע ללימוד בטיחות בדרכים, וילדי בתי-הספר ייבחנו בכיתה י' על בטיחות בדרכים ויקבלו על כך ציון בבגרות. נפעיל מערכת הסברה מאוד חזקה, בכל המגזרים - יהודים, ערבים, חרדים - כי, לצערי, אין מודעות מספקת בקרב קהילות רבות לעניין של בטיחות בדרכים. אנשים לא מודעים לסכנה, וצריך להסביר לכולם ולפמפם כל הזמן. עובדה היא, למשל, שבעקבות פמפום בלתי פוסק אנשים חוגרים חגורות בטיחות. רבים מאוד חוגרים חגורות בטיחות. זאת אומרת, כשיש קמפיין רציני, זה עובד. אני הבאתי דוגמאות לפעולות שאנחנו מתכוונים לעשות בשנת הכספים הבאה.

אני חושב, חברים, שהמאבק הזה בתאונות הדרכים הוא מאבק של כולנו. הוא לא מאבק של שום מפלגה. בתאונות הדרכים נהרגים כולם: יהודים, ערבים, נשים, גברים, ילדים, קשישים, הולכי רגל, נוסעים בכלי רכב פרטיים, באוטובוסים, במשאיות – בכל מקום. זה מאבק של כולנו. אם נציל את האנשים, נמנע את הקטל ונציל פצועים, מי יודע – אולי אנחנו מצילים את עצמנו. כי הרי לא כל מי שנהרג עבר עבירה. לפעמים אתה יכול לנהוג על-פי החוק ומישהו חלילה סוטה לצד השני של הכביש, כי הוא שיכור או איבד שליטה, הוא מתנגש במי שנוסע לפי החוק והורג דווקא את מי שנסע לפי החוק.

לכן, חובתנו גם לעקור מן הכביש את האנשים – את המופרעים הרצידיביסטים. אני יושב כל שבוע בפורום בטיחות ששותפים לו כל הגורמים השותפים לתחום התנועה בדרכים – מע"צ, המשטרה, משרד החינוך וכל האנשים הנוגעים בדבר, ואנחנו מקבלים מדי שבוע דוח על התאונות שהיו באותו שבוע, ועושים ניתוח של תאונה אחת. בניתוח אנחנו רואים איך התאונה התרחשה – יש צילום, יש אנימציה שמראה איך התאונה קרתה, יש צילום של התרחשות התאונה, יש צילום של כלי הרכב, יש הפרטים של הנהגים המעורבים בתאונה. בכל פעם אני מזדעזע מחדש כשאני רואה את הנהגים שמעורבים בתאונות. לרבים מהם יש רקורד של עשרות רבות של עבירות תנועה, ובכלל זה שלילת רשיון הרבה מאוד פעמים – וממשיכים לנהוג. עשרות – נתקלתי לא במקרה אחד, לא בשניים ולא בשלושה. ברוב התאונות מעורבים נהגים שהם בעייתיים מאוד על הכביש.

אנחנו מחפשים את הדרך לעקור את הדבר הזה מהשורש. חברי הכנסת, אני אומר לכם, לצערי הרחמנות של בתי-המשפט מקלה מאוד על נהגים עבריינים. הקלות הבלתי-נסבלת של הענישה תורמת במידה רבה לקלות בעשיית העבירות. אני מקווה שתהיה החמרה בענישה.

באמצעות התקציב הזה אני מתכוון גם לממן, אם צריך, שופטי תעבורה, שיתעסקו בתעבורה בלבד, כדי לקצר את פרק הזמן שבין העבירה ובין המשפט. אם אדם נתפס ונשפט אחרי כמה חודשים, זה לא שווה כלום. אם הוא נתפס על חם, ומביאים אותו למשפט מייד, שופטים אותו על המקום ונגמר העניין – זה יהיה אפקטיבי פי כמה. ואם צריך, אני מתכוון לממן את השופטים. בעיני זה שווה את הכסף, כי אני חושב שזה יכול לתרום תרומה משמעותית להפחתת התאונות.

אומרים אצלנו ביהדות, שכל המציל נפש אחת כאילו קיים עולם מלא. אני מאמין שאפשר להציל הרבה הרבה נפשות, ולפעמים אולי את הנפשות שלנו, או של יקירינו. כי מי לידנו יתקע – באמת, הגורל של כולנו באוויר, ואני חושב שכולנו נמצאים על הכבישים די הרבה, גם חברי הכנסת,  וגם הם שילמו את חלקם, נהרגו חברי כנסת בתאונות דרכים. אני חושב שחובתנו בעניין הזה היא לעשות יד אחת, להירתם יחד למאבק שאני חושב שהוא לפעמים חשוב יותר מעניין הביטחון. זה מציל יותר אנשים מכל השקעה שלנו בביטחון. אם נצליח במאבק הזה, אנחנו פשוט מצילים הרבה יותר נפשות מאשר בכל השקעה גדולה שאנחנו משקיעים בביטחון במדינת ישראל – 40 ומשהו מיליארד ש"ח בשנה – ואני חושב שזה לא פחות חשוב, או לפחות באותה רמה.

אני שמח מאוד, גברתי היושבת-ראש, שלפחות ראש הממשלה הפנים את העניין הזה. הוא נותן לי תמיכה מלאה במאבק הזה, ובחקיקה, ובדרכים האלה אני מאמין שנוכל להגיע, בעזרת השם, להצלחה גם במאבק הזה ובאמת להציל נפשות רבות מעם ישראל. תודה רבה.

היו"ר גילה פינקלשטיין:

תודה רבה לשר התחבורה, השר מאיר שטרית. אני מתכבדת להזמין את חבר הכנסת מוחמד ברכה, נציג המציעים. בבקשה. אחריו נתחיל ברשימת הדוברים. ראשון הדוברים הוא חבר הכנסת רוני בריזון. אחריו - חבר הכנסת ניסן סלומינסקי. בבקשה, חבר הכנסת מוחמד ברכה, לרשותך עשר דקות.

מוחמד ברכה (חד"ש-תע"ל):

גברתי היושבת-ראש, אדוני השר, רבותי חברי הכנסת, מיום כניסתי לכנסת, בחודש יוני 1999, אני מלווה את נושא המלחמה בתאונות הדרכים והבטיחות בדרכים, ואני גם עושה כמיטב יכולתי, גם בכלים הציבוריים וגם בכלים הפרלמנטריים, כדי להיאבק בתופעה החמורה הזאת. ואני מוכרח לומר, אדוני שר התחבורה, שבשש השנים שאני מדבר עליהן היו כמה וכמה שרי תחבורה, וגם אם מבחינה פוליטית אנחנו עומדים משני צדי המתרס, אני רוצה להעלות על נס את הרצינות ואת המסירות שבהן אתה מטפל בנושא הזה, ואני אומר לך: כל הכבוד.

כאמור, הדברים נבחנים במבחן התוצאה, ואף שאנחנו דנים בנושא הזה השבוע, לאחר סוף-שבוע קשה, שנהרגו בו ארבעה או חמישה אנשים בתאונות דרכים, נושא הקורבנות הוא לא נושא סטטיסטי, אלא, כפי שאמר השר וכפי שאמרנו כמה פעמים, כל מקרה הוא עולם שלם. עולם ומלואו. כל מקרה של אובדן הוא פשוט הרס של משפחה, שלא לדבר על ההיבטים התקציביים והכלכליים של הקורבן הזה.

למרבה הצער, כל אימת שעובר עלינו שבוע קשה, שבוע דמים, אנחנו שבים ומעלים את נושא הקטל בדרכים על סדר-יומה של הכנסת. השבוע היוזמה היתה של נשיאות הכנסת – אני מברך גם אותם על כך שהעלו את הנושא הזה בשבוע כזה, אבל למרבה הצער הדיבורים הם מעין ריטואל קבוע. אומנם בתקופה האחרונה משרד התחבורה עומד גם על נושא הענישה, או בעיקר על נושא הענישה וההרתעה, אבל אני חושב שיש מקום גם לבנות על נושאים אחרים, שהם נהירים לחלוטין לשר התחבורה.

כל מה שקשור לנהיגה מונעת - אני חושב שנעשה פשע בשנתיים האחרונות בביטול הפונקציות של מדריכי תנועה בבתי-הספר. זה פשע שאין כמותו. דברים שאנחנו נוטעים בדור הצעיר מלווים אותם כל החיים, ויכול להיות שאת התוצאות של מה שאנחנו נוטעים היום, או לפני שנה, נראה בעוד כמה שנים - - -

שר התחבורה מאיר שטרית:

אתה מתכוון למשמרות הזה"ב?

מוחמד ברכה (חד"ש-תע"ל):

לא, למדריכי התנועה.

שר התחבורה מאיר שטרית:

משמרות הזה"ב. השוטרים שבאים להדריך, לא בוטלו.

מוחמד ברכה (חד"ש-תע"ל):

בתקציב הקודם הם לא היו.

שר התחבורה מאיר שטרית:

השנה הם פועלים ב"פול ווליום". תקצבתי אותם באופן קבוע.

מוחמד ברכה (חד"ש-תע"ל):

טוב מאוד. נוסף על זה, השר, יש דברים שנגעת בהם כשדיברת על צומת ועל מחלף, זאת אומרת: כל העניין הזה של התשתיות, אלה פשוט צעדי מניעה בני-קיימא, כלומר לא ליום ולא ליומיים, והדברים האלה מתחייבים ומתבקשים דווקא ביישובים הערביים. אם נסתכל על נתון אחד, למשל, של מה שקרוי תאונות חצר, או תאונות דרכים בתחום הבית, נדמה לי שהשיעור במגזר הערבי הוא – נדמה לי שקרוב למחצית המקרים הם במגזר הערבי, אם לא יותר. זה בגלל העדר מגרשי משחקים, בגלל העדר מדרכות, בגלל העדר מקומות חנייה מסודרים. הכול מתערבב בכול, החנייה יכולה להיעשות בכל מקום, הילדים משחקים בכל מקום, הולכי הרגל הולכים בכל מקום, מטבע הדברים זה מביא לאסונות. זה מסוג ההשקעות שאני חושב שהן מחויבות המציאות, ולפעמים, כשאנחנו מדברים על תחומי האחריות של משרד התחבורה, אנחנו רק כאילו נוגעים בנושאים תחבורתיים גרידא.

חלק מהתשתיות שעשויות למנוע תאונות דרכים – והשר בדרך כלל מתעכב על הנושא הזה, הפעם הוא לא התעכב עליו – קשורות לנושא התחבורה הציבורית ולעידוד התחבורה הציבורית. אומנם היום אנחנו רואים שהרכבות מלאות נוסעים - ואגב, כדאי לשים לב לצפיפות שם, יש שם צפיפות שהיא בלתי נסבלת, וזה דבר שפוגע בבטיחות. המקרה המצער האחרון היה אתמול, נדמה לי: נוסע נהרג משום שרגלו נתקעה במדרגות הרכבת בזמן הנסיעה. אני חושב שיש מקום לתת את הדעת גם על הצפיפות האיומה ברכבות, להרחיב את הקווים ולהגביר את החשק לנסוע בתחבורה הציבורית, בפרט בימי ראשון ובימי חמישי, שבהם הצפיפות שם היא פשוט בלתי נסבלת.

אני חושב שזה נושא שצריך ללכת בו בשני כיוונים, גם לתגבר את התחבורה הציבורית וגם להגביר את ההסברה; להשתמש בה, שהיא תהיה זמינה ונוחה לא רק ליישובים גדולים ולמקומות מרכזיים.

נושא נוסף, גברתי היושבת-ראש, אדוני השר, הוא נושא שלא נוגע לתחום האחריות של משרד התחבורה, אבל הוא בהחלט נוגע לממשלה, והוא זמינות שירותים ומקומות תעסוקה קרובים לבית. ואני אומר שאם שיעור הנפגעים בתאונות דרכים מקרב הבוגרים באוכלוסייה הערבית הוא פי-שניים ופי-שלושה, הסיבה לזה היא הצורך של מפרנסים ומקבלי שירותים לנסוע אל מחוץ ליישובים שלהם לימי עבודה מפרכים ורחוקים, ואז החשיפה שלהם לתאונות הדרכים הרבה יותר גדולה, גם בגלל הנסיעה אחרי יום עבודה וגם בגלל סוג העבודות שעובדים האנשים האלה, שהן בדרך כלל עבודות פיזיות, עבודות שיש בהן הרבה מאמץ, ומטבע הדברים בסופו של יום עבודה כזה הריכוז בנהיגה על הכביש הוא הרבה פחות ממה שנדרש.

לכן, הסוגיה של תאונות דרכים היא לא רק סוגיה תחבורתית, היא סוגיה חברתית ממדרגה ראשונה. אם אנחנו התבשרנו לפני כמה שבועות שתיקים רבים במוסד לביטוח לאומי בסניף נצרת הועברו לטבריה, זאת אומרת, זו עיר גדולה שמקבלת לתוכה הרבה אנשים שבאים לקבל שירותים - פתאום השירותים המינימליים כמו טיפול בתיקים של ביטוח לאומי, צריך לנסוע עד טבריה כדי לטפל בהם. זה מטבע הדברים זרע פורענות. כשמדברים על המוסד לביטוח לאומי, שפותח סניף כדי לשרת את תושבי סח'נין והאזור באזור התעשייה תרדיון - מה הטעם? שלא לדבר על בתי-חולים, שלא לדבר על משרדים של רשות המסים שיהיו זמינים על מנת שאנשים לא יצטרכו להיטרטר בכבישים כדי להגיש דוח של מס ערך מוסף, כדי להגיש דוחות מס, וכך גם כדי לקבל טיפול בבית-החולים, כדי ללכת למוסד לביטוח לאומי. זאת אומרת, זמינות השירותים וזמינות התעסוקה קרוב לבית המגורים, מטבע הדברים יפחיתו את העומס על הכבישים ואת האפשרות של חשיפת האנשים לתאונות דרכים.
בתקופתו של השר שטרית אנחנו ליווינו את עבודתה של ועדת-שיינין, ואני חושב שנעשתה עבודה די רצינית. אני חושב שהיה כשל מסוים מבחינת ההתנהלות של הוועדה הזאת, שלא היו בה נציגים של הציבור הערבי. אומנם הוועדה עצמה ניסתה לתת תשומת לב לעניין, ואני חושב שזה היה טוב, אבל לא מספיק.

הסוגיה שעכשיו עומדת כנגזרת מדוח-שיינין היא הסוגיה של מיסוי הדלק לצורך טיפול בבטיחות בדרכים. אני יודע שהנושא נמצא בדיון די רציני בוועדת הכלכלה. הנושא כשלעצמו, במצב רגיל הוא ראוי, אבל כשאנחנו עדים כל כמה שבועות למחזה של "בשעה שתים-עשרה יעלו מחירי הדלק", ואחרי שהם יורדים בשוקי העולם הירידה כאן היא מינימלית והעלייה במחירי הדלק היא רבה, מס על הדלק יכול להיות עומס על כלל הציבור. אבל אני יכול גם להבין את הרעיון שעומד ביסודו של המהלך הזה, והוא שככל שתיסע יותר תשלם יותר מס, ואז כאילו זה אמור לעודד אנשים לנסוע פחות. אני לא בטוח, אגב, שזה מה שיקרה, כאילו זה אמור לעודד אנשים לנסוע פחות, ואז לשלם פחות מס, כי מי שרוצה לנסוע נוסע בסופו של דבר. אבל אני חושב שיש מקום להתייחס ברצינות לוועדת-שיינין.

ביום חמישי הקרוב, גברתי היושבת-ראש, מקיימת עמותת "אור ירוק" כנס בין-לאומי בנושא   בטיחות בדרכים. המוקד הוא קידום התוכנית הלאומית לבטיחות בדרכים. אני חושב שהמאמץ הוא ראוי, ועצם העובדה שגם ארגונים אזרחיים, של החברה האזרחית, שותפים למהלכים הממלכתיים של משרד התחבורה ושל הרשות לבטיחות בדרכים, אני חושב שזה רק יכול להוסיף. אנחנו דיברנו תמיד על הסברה, ואני חושב שפה, נוסף על מה שנאמר על מערכת החינוך – אני חושב שצריך לערב את הרשויות המקומיות, את מערכת החינוך, כאמור, את אנשי הפוליטיקה, נבחרי הציבור, וגם אנשי דת צריכים להירתם לעניין הזה, כי פה מדובר באמת בהצלת חיי אדם. תודה רבה, גברתי.

היו"ר גילה פינקלשטיין:

תודה רבה לחבר הכנסת מוחמד ברכה. אנחנו פותחים ברשימת הדוברים. ראשון הדוברים, חבר הכנסת רוני בריזון - אינו נמצא. חבר הכנסת ניסן סלומינסקי - אינו נוכח. חבר הכנסת רוני בר-און - אינו נוכח. חבר הכנסת משולם נהרי, בבקשה; לרשותך שלוש דקות.

משולם נהרי (ש"ס):

גברתי היושבת-ראש, חברי הכנסת, אדוני השר, אני אשמח מאוד אם תצטרף אלינו לדיון. הקשבתי לדבריך ברוב קשב, שמחתי לשמוע על הצעות מעשיות. הכאב הוא כאב של כולם, מדובר בתופעה שמכאיבה לכולם. אין אזרח בישראל שלא כואב את הקטל בדרכים. מדובר במשפחות שלמות שמתפרקות, שנכחדות, אנשים שנושאים את הכאב כל החיים, אנשים שמפסיקים לתפקד כאנשים, והדבר הזה קורה כמעט מדי יום ביומו. אנחנו מדברים על כ-600 בני-אדם שנהרגים בשנה.

אין ספק שכולם מוכנים לתת יד ולבער את התופעה הזאת. השאלה היא איך עושים את זה. נכון שקמה ועדה ועשתה עבודה מצוינת והציעה הצעות מעשיות, אבל אני חושב, שכמו בהרבה תחומים, הדרך העיקרית והראשונה היא דרך החינוך. אני חושב שאם מתחילים זאת בבתי-הספר ולא מבטלים ולא מקצצים בנושא הבטיחות בדרכים אלא ההיפך, משקיעים שם - ולא צריך להשקיע שם ב-85 ניידות, ולא צריך להשקיע שם 19 מיליארד, אלא הרבה הרבה פחות.

כל הנושא של הזהירות בדרכים, כל הנושא של חינוך לסובלנות וסבלנות, כל הנושא של כבוד לזולת, כל הדברים היפים שפעם היו פרויקטים שנתיים, החובה לכבד את האדם באשר הוא אדם, הוויתורים ההדדיים, אלה הדברים שהם היסוד להרבה נושאים ובעיקר למניעת הקטל בדרכים. אם אדם היה חושב על זולתו ולא חושב במושגים של עקיפה אלא במתן זכות, אם אדם היה חושב על האדם ועל המשפחה שנמצאים ברכב השני, או על הילדים שנמצאים שם, אם היה אכפת לו, הרבה תאונות היו נמנעות. במיוחד בשנים האחרונות, כשאנחנו עדים לכך שהרבה בני נוער מעורבים בתאונות דרכים. יותר ויותר בני נוער - בני נוער, שמסתבר שלא רואים את האחריות, שלא רואים את האכפתיות אצלם, חושבים על המהירות, על היכולת הביצועית של הרכב של האב או של החבר.
היו"ר חמי דורון:

חבר הכנסת נהרי, נא לסיים.
משולם נהרי (ש"ס):

אני כבר מסיים. ואני חושב שזאת הדרך, זה המקום - להשקיע יותר בחינוך, ואז אנחנו מחנכים אנשים שיכולים למנוע קטל בדרכים.

אני רק רציתי להעיר דבר אחד. שמעתי הבוקר שהשר מאיים שהוא ימשוך את הצעת החוק אם לא יהיה היטל נוסף על הציבור, מעבר להיטל של 19 המיליארד. אם זה נכון, אז איך זה מסתדר עם כל ההבטחות היפות ששמענו מכבוד השר? ואם זה לא נכון, אני עוד יותר שמח. תודה.
היו"ר חמי דורון:

תודה רבה לחבר הכנסת משולם נהרי. חבר הכנסת אבשלום וילן - איננו נמצא. חבר הכנסת מאיר פרוש - איננו נמצא. חבר הכנסת ואסל טאהא, בבקשה. אחריו - חבר הכנסת יעקב מרגי, ואחריו - חבר הכנסת עסאם מח'ול, חבר הכנסת אחמד טיבי, חבר הכנסת צבי הנדל. אני מקווה שהם יהיו באולם.
ואסל טאהא (בל"ד):

אדוני היושב-ראש, כבוד השר, חברי הכנסת, כל אחוז ירידה בקטל בדרכים משמח, ו-10% ירידה הם לא מבוטלים, הם מאוד משמחים, מפני שזה שומר עולם ומלואו של משפחות, של ילדים.

אדוני השר, אני עקבתי - מאז נכנסת לתפקידך כשר התחבורה גילית נחישות ורצינות בנושא הזה. פרסת את התורה שלך, את המשנה שלך, שמענו, ורציתי לשמוע בצורה ספציפית על מקומות שכל פעם אנחנו מדגישים אותם, אבל, אדוני השר, לא נעשה שם כלום.

ראשית, שכונת הרכבת בלוד. אחרי דיון כאן במליאה ואחרי דיון בוועדת הכלכלה - בנוכחות מנכ"ל משרדך, מר סלמן - הוועדה המליצה על תכנון חירום של השכונה הזאת, והיו שם הערכות על 6 מיליוני שקלים שיידרשו לביצוע צעדי בטיחות בשכונה הזאת: גדרות, מעברים תת-קרקעיים, גשרים, על מנת לשמור על חייהם של בני השכונה הזאת. עקבתי עם ראש העיר, מר בני רגב, אחרי התכנון - הוא נתקע, אני לא יודע איפה, אבל אי-אפשר להשאיר שכונה שלמה ללא מענה, בסכנת חיים, מפני שוועדה כלשהי לא מוכנה להזדרז ולאשר תוכניות כאלה.

אדוני השר, נגרם כאן עוול לאנשים שמחכים ושסמכו על כך שמשרד התחבורה, העירייה, החליטו לפתור את הבעיות בשכונה הזאת, וכלום לא נעשה. אדוני השר, יש צורך לייצר איזה מכניזם על מנת לפתור את הבעיה הזאת.

בזמנו הקימו את הול"לים, פתרו את כל הבעיות של בניית שכונות והרחבת תוכניות מיתאר. למה במשרדך לא מטפלים בצורה הזאת, להקים ועדות חירום שיפתרו את הבעיות שמסומנות ככבישים אדומים, כצמתים? צומת שוקת, עד ערד; כביש 65, שבו קרתה הטרגדיה של האוטובוס של התלמידים - כלום לא נעשה שם.

לכן, אדוני השר, יש צורך לטפל בצורה ספציפית בנקודות המסוכנות שפרוסות על פני כל המדינה, ויש צורך לפתור את הבעיות במתכונת חירום - לתכנן תוכנית חירום על מנת לפתור את הבעיות האלה: בעיות התכנון, בעיות הביצוע, בעיות ההקצאה. תודה.
היו"ר חמי דורון:

תודה רבה. חבר הכנסת יעקב מרגי, בבקשה.
יעקב מרגי (ש"ס):

אדוני היושב-ראש, חברי חברי הכנסת, מכובדי כבוד השר, נושא תאונות הדרכים, כפי שאמר השר, הוא אחד הנושאים הכואבים והכאובים, וכל פעם כשרואים את המחזות של תאונות הדרכים - איך אומרים, יש פתגם במרוקאית: "שמט" - על סתם אנשים הולכים.

אבל אני רוצה להגיד באמת - ואדוני השר, אי-אפשר להתעלם מזה. המסר שהממשלה הזאת העבירה בחקיקת החוק ובאימוץ המסקנות, שכל המאבק בתאונות דרכים מסתכם בתוספת באגרה - זה מסר שכביכול זאת לא בעיה של הממשלה, זאת בעיה של האזרח. תתמודדו. אתם רוצים להילחם בתאונות דרכים - תשלמו על כך, תוסיפו את זה באגרות. אנחנו מדינה רוויית אגרות, רוויית היטלים, רוויית מסים. אני חושב שהמסר שהיה צריך לבוא מהממשלה, שהיא צריכה להרים את הכפפה הזאת.

ואני חוזר - כל פעם כשאנחנו מדברים על תאונות דרכים, מכובדי כבוד השר, אני מעלה את זה. לא ייתכן, גם מכובדי - ודאי מכובדי יושב-ראש הישיבה, יושב-ראש הכנסת בישיבה הזאת - מי שנוסע בכבישים, אי-אפשר שלא להתפלץ, להתפוצץ מהעבודות בכבישים. חל שיפור - חל שיפור, אבל אי-אפשר שלא להתפוצץ מכך שלפעמים אתה מגיע למקומות חשוכים שעובדים שם בכבישים, ועד דקה לפני שאתה מגיע, אתה לא יודע לאן אתה נוסע. אני - חבר הכנסת יעקב מרגי - בזמן שעבדו בכביש נחל שורק, במחלפים שם, מצאתי את עצמי פתאום בלילה גשום בנתיב הנגדי, פתאום בא רכב מולי. זה לא ברור, הסימנים לא ברורים, מסוכנים, שלא לדבר על כך שמוצאים את הזמן הכי מתאים לעשות את העבודות בכבישים בשעות הבוקר, כשכולם נוסעים לעבודה. זה קורה לא אחת, יש פקקים, וכל הנסיעה הזאת "זנב לזנב" יוצרת תאונות מיותרות שלא צריכות לקרות.

מה שכן, אדוני מכובדי כבוד השר - אני יודע שיש כבישים שהם מועדים לפורענות. יש כבישים שיודעים שמשם תבוא הרעה. יש הסטטיסטיקה, יש המציאות, ואני לא רואה כמה זה מזיז למישהו או שנכנסים לפעולת חירום. גם כשמשקיעים בתוכניות ארוכות טווח ומתכננים השקעה בכבישים מסוכנים לטווח ארוך, אני חושב שכאשר יש כביש מסוכן וכביש אדום - אפשר להשיג תקציבים, אפשר לטפל בו נקודתית, לחסוך את התאונות האלה.

עם כל הביקורת, אני רוצה לברך. אין ספק שמי שמסתובב במדינה רואה את ההשקעה בתשתיות, רואה את ההשקעה בכבישים. אין ספק שזאת השקעה ברוכה. מי שמכיר את המדינה שלנו לפני העשור הקודם - אין ספק שהמצב השתנה ובכיוון הנכון.

אני קורא מכאן לכבוד השר להפעיל את כל השפעתו, שכל התוכנית רבת השנים לפיתוח הכבישים תצומצם לשנים ספורות - העדפת התקציבים. כל שנה שזה יוקדם, כל סיום כביש 6 בצפון ובדרום - זה יחסוך הרבה תאונות.

אני, יש לי חלום, אדוני מכובדי כבוד השר - אדוני היושב-ראש, בזה אני מסיים - יש לי חלום. אתה זוכר, כבודו, שהיה משבר אנרגיה בעולם והיתה תווית של יום א', יום ב', על המכוניות; השבתה. אני חושב - הרי אם נשבית את המכוניות פעם בשבוע נחסוך קרוב ל-16% בצפיפות בכבישים, בזיהום אוויר, בדלק, בתאונות דרכים, ואני לא מבין למה עד היום אף אחד לא מרים את הכפפה הזאת. תודה, אדוני היושב-ראש.
היו"ר חמי דורון:

אני מודה לך. חבר הכנסת עסאם מח'ול - איננו נמצא. חבר הכנסת אחמד טיבי - איננו נמצא. חבר הכנסת צבי הנדל - איננו נמצא. חבר הכנסת עבד-אלמאלכ דהאמשה, בבקשה.

עבד-אלמאלכ דהאמשה (רע"ם):

כבוד היושב-ראש, מכובדי השר, חברי חברי הכנסת, הבטחתי לקצר בדברי, אבל יש כמה משפטים שאני חייב לומר.

אדוני השר, בסופו של דבר שם המשחק הוא כסף. מי כמוך יודע, מי כמו הממשלה הזאת יודעת, שאם מפנים את המשאבים לכיוון הנכון אפשר לחסוך בהרבה דברים, ובמקרה הזה אפשר לחסוך בדם – דם של אנשים, דם של אזרחים, דם של תושבים.

כאשר השר מדבר על הנטל שהוא רוצה להטיל על הציבור, אני שואל: האם הציבור הזה הוא ברווחה כלכלית? אין לנו עוני? אין אבטלה? אין שיאים של בתי-תמחוי ושל אנשים שלא מוצאים מה לאכול ולא מוצאים תרופות? כדי לחסוך דם בתאונות צריך להעמיס גם את זה על האזרח? הרי כמה מיליארדי שקלים ומאות מיליארדים הממשלה גובה בהיטלים, בבלו על הדלק, על הרכב, במכס? הרי כל התקציב בא בסופו של דבר מהאזרח. למה לא עושים שינוי עדיפויות בתוך התקציב עצמו? למה לא להפנות את זה למשאבים האלה? למה זה צריך ללכת לעשירון העליון ולמאיון העליון במיליארדים? כולם יודעים שבשנה האחרונה נוספו 9 מיליארדי ש"ח לגדולי העשירים בארץ הזאת, לעשירים ביותר, ועוד מיליארד אחד גירדו לעניים בעשירון התחתון. זאת המדיניות וזאת הממשלה.

שמעתי דברים מעודדים, ואני חושב שהשר הולך בכיוון הנכון; זה חיובי ויכול להועיל. אבל על דבר אחד אני חולק: המימון חייב לבוא מהממשלה, מתוך התקציב, מההיטלים, מהבלו ומכל הרווחים שהממשלה גורפת מהשימוש בכלי הרכב, הבנזין וכו', ולא נכון להעמיס עוד על האזרח, שאינו יכול לשאת בשום גרם אחד נוסף של עומס. תודה רבה, אדוני.

היו"ר חמי דורון:

תודה רבה. אני מודה לחבר הכנסת דהאמשה, שלא רק עמד בזמן, אלא אפילו חסך בזמן. חבר הכנסת נסים זאב, אחרון הדוברים.

נסים זאב (ש"ס):

אדוני היושב בראש, כנסת נכבדה, כבוד השר, מכיוון שמדברים על אגרת כבישים, אולי אני אציע לך שיהיה פדיון כפרות וכל אחד ייתן את הפדיון, כי בסופו של דבר לא הנהגים הם שנהרגים, אלא בעיקר הולכי הרגל והנוסעים. הנתח המרכזי של ההרוגים הוא לא הנהגים; לכן לא הנהגים צריכים לשלם את הפדיון, אלא כולנו, כי כל אחד, חס וחלילה, עלול להיפגע – כנוסע או כהולך רגל. לכן, אולי כדאי שהחלוקה תהיה שווה, בין כל אזרחי המדינה. אולי נעשה את זה כמו שכתוב "מבן 20 שנה ומעלה" – כולם יהיו חייבים בכופר נפש וכולם ישלמו. שתהיה אגרה למניעת תאונות דרכים. אני מדבר באופן רציני ביותר.

שר התחבורה מאיר שטרית:

אתה מדבר על עניים שאין להם כלי רכב בכלל.

נסים זאב (ש"ס):

בסדר, אני טוען שלא רק בעלי הרכב, בעלי הרשיון או אלה שעולים על הכבישים, כי מבחינת הסיכון להיפגע פחות או יותר כולם שווים.

התאונה שהיתה אמש ברכבת לא היתה יכולה להתרחש במדינה אחרת, כי בדרך כלל יש דלתות אוטומטיות, ועל המקום יש אזהרה והרכבת נעצרת באופן אוטומטי.

שר התחבורה מאיר שטרית:

- - -

נסים זאב (ש"ס):

לא משנה, אבל הנהג לא היה חירש, והוא גם לא היה עיוור.

שר התחבורה מאיר שטרית:

הנהג לא רואה את זה.

נסים זאב (ש"ס):

סליחה, ברגע שיש משהו, אפילו דבר קל שבקלים, לא יד ולא רגל, אפילו סנטימטר אחד שלא נסגר הרמטית – הרכבת עוצרת מייד. אלה כללי המשחק ברכבות המודרניות. צריך לבדוק אם אפשר לאמץ את זה גם פה, כי אני יודע שלא פעם המעיל או משהו אחר נתפס במקרה בין הדלתות, וברכבת מודרנית, גם אם אין שום סכנה, הרכבת נעצרת והדלתות נפתחות. כך זה היה צריך להיות במקרה הזה.

היו"ר חמי דורון:

תודה רבה לחבר הכנסת נסים זאב. אדוני השר, בבקשה.

שר התחבורה מאיר שטרית:

אדוני היושב-ראש, ראשית אני רוצה להודות לחברי הכנסת המתדיינים בעניין הזה על ההערות שלהם, שאני מכבד ומקבל באהבה רבה. אני מבקש להשיב על חלק מההערות.

מאחר שחבר הכנסת מרגי וגם חבר הכנסת נסים זאב העלו את עניין האגרה: חברים, אם אנחנו רוצים להילחם בתאונות הדרכים במלוא הרצינות, ולא להשאיר את זה עוד פעם לשבט ולחסד של תקציב המדינה, הדרך היחידה להבטיח את זה היא של מימון קבוע, שוטף, בלתי תלוי בתקציב המדינה, כי לצערי הרב ההיסטוריה מוכיחה שגם כאשר החוק קובע תקציב לא עומדים בו. מה ההוכחה? הרשות לבטיחות בדרכים הקיימת היום. הרי היא קמה על בסיס החלטה של הכנסת – בשנת 1995 התקבלה החלטה כזאת בחוק המאבק הלאומי בתאונות הדרכים. החוק קבע שתקציב הרשות הלאומית לבטיחות בדרכים, הקיימת היום במשרד התחבורה כיחידת סמך, יהיה 420 מיליון ש"ח. מה התקציב של הרשות היום, אדוני היושב-ראש? - 160.

היו"ר חמי דורון:


אדוני השר, בעצם מה שאתה אומר הוא, שגם אם מחר יהיה היטל, דרך ביטוח החובה, דרך הדלק או דרך אגרה כלשהי, כפי שאתה רוצה, גם האגרה הזאת בסופו של דבר לא תגיע למה שאתה רוצה, אלא האוצר יתעשר בעוד אי-אלו מיליונים.

שר התחבורה מאיר שטרית:

לא, הוא לא יוכל.

היו"ר חמי דורון:


זה בדיוק מה שיקרה.

שר התחבורה מאיר שטרית:

לא, חלילה וחס.

היו"ר חמי דורון:

למה? זה בדיוק אותו הדבר.

שר התחבורה מאיר שטרית:

ממש לא.

היו"ר חמי דורון:

החוק קובע, והממשלה עושה מה שהיא רוצה.

שר התחבורה מאיר שטרית:

לא, זה בדיוק העניין. הרעיון הוא לנתק את היכולת של הממשלה להשפיע על התקציב. דרך אגב, הממשלה קיבלה את ההחלטה הזאת. למה? כי כשאתה נותן את זה בתקציב המדינה, האוצר, שנמצא במצוקה תקציבית, מקצץ, והוא מקצץ גם את זה. עובדה, תקציב הרשות לבטיחות בדרכים קוצץ; הוא קוצץ מ-420 מיליון ש"ח ל-160. לא היום – הוא קוצץ כבר שנים לפני. כלומר, כל מה שהכנסת החליטה לא שווה כלום. למדנו את הלקח.

לפי דוח-שיינין, אם אתם רוצים להבטיח שלא תהיה השפעה של תקציב המדינה על היקף התקציב למלחמה בתאונות הדרכים, צריך לנתק אותו מהיכולת של הממשלה לשלוט בו. כשאתה קובע שאתה לוקח אגרה מסוימת, אחוז מסוים מאגרת ביטוח החובה, כמו שהוצע בוועדת-שיינין, וזה עובר ישירות לרשות לבטיחות בדרכים, ולא דרך האוצר, אין לאוצר מה להגיד. האגרה קבועה כשיעור מסוים מהביטוח, זה עובר אוטומטית לרשות לבטיחות בדרכים, והאוצר לא יכול לשנות את זה בשום אופן, אלא אם כן הוא ישנה את החוק.

היו"ר חמי דורון:

גם היום אתה משלם לקרן למלחמה בתאונות דרכים דרך ביטוח החובה.

שר התחבורה מאיר שטרית:

זה היה, וזה מת. היה ביטוח "אבנר" והוא פורק, מת, לא קיים עוד. דרך אגב, היתה אגרה לבטיחות בדרכים, אבל היא בוטלה בחוק. זה לא דבר חדש.

דבר שלישי, אדוני היושב-ראש, מה אנחנו אומרים בדוח-שיינין? אנחנו אומרים: חברים, הרי חברות הביטוח שילמו בשנה הקודמת, 2004, נזקים ישירים לתאונות דרכים – 6 מיליארדי ש"ח.

היו"ר חמי דורון:

אתה מדבר על נזקי רכוש.

שר התחבורה מאיר שטרית:

הכול – רכוש וגוף. 6 מיליארדי ש"ח ישירות. אני לא מדבר על הנזק העקיף למשפחה, על הסבל ועל הכאב. אני מדבר רק על נזקים ישירים שחברות הביטוח שילמו.

היו"ר חמי דורון:


שם אין הרבה, אתה יודע.

שר התחבורה מאיר שטרית:


אני מדבר על הנזקים למשק. אדם שנעשה נכה עולה למשק – הוצאות הבריאות וכו' – הרבה מאוד כסף. עשו מחקר שהוכיח שתאונות הדרכים גורמות לנזק כלכלי של 12.6 מיליארד ש"ח בשנה. חברות הביטוח שילמו ישירות 6 מיליארדים.

מה אנחנו אומרים? מאחר שבכל מקרה אנשים שילמו אגרות, שהלכו וגדלו כל הזמן, כי ככל שמספר התאונות גדל הפרמיות עלו – אנחנו טוענים שהאגרה תניב לרשות לבטיחות בדרכים 390 מיליון ש"ח בשנה, זה בערך 10% מאגרת ביטוח חובה. אם נחסוך רק 10% מההרוגים, הציבור יחסוך בפרמיות 600 מיליון ש"ח - 10% מ-6 מיליארדים. זה פי-שניים ממה שהוא משלם. וההוכחה: השנה, בגלל הירידה בתאונות הדרכים - כבר השנה הורידו את אגרות ביטוח החובה ב-10%. כלומר, הציבור כבר הרוויח את הכסף - מראש.

דבר אחר: חבר הכנסת זאב, האגרה מוטלת רק על בעלי הרכב. אתה אומר, בוא נטיל אותה על כולם. אני חושב שזה לא נכון, כי אז אתה מטיל אותה גם על העניים שאין להם רכב. לאוכלוסיות עניות רבות מאוד אין רכב.

אני לא מתלהב מהרעיון להטיל אגרה, אדוני היושב-ראש; שלא תהיינה אי-הבנות; האחרון שרוצה להטיל אגרה על הציבור זה אני. כשהובא דוח-שיינין והאוצר התנגד לאגרה, הצעתי בישיבת הממשלה - - -

נסים זאב (ש"ס):

תחזירו את קצבאות הילדים, והם ישלמו אגרה.

שר התחבורה מאיר שטרית:

אתה רואה? מה שבתקציב המדינה לא בטוח אף פעם.

אדוני היושב-ראש, הצעתי לאוצר: חברים, יש דרך. אני מוכן לוותר על אגרה בשמחה. בואו נקבע דרך אחרת של עצמאות תקציבית. מה היא? ניקח אחוז מסוים מאגרת כלי הרכב, שהציבור ממילא משלם. כל מי שיש לו רכב היום משלם אגרת רכב בין 2,000 שקל ל-4,000 שקל. נקבע, נניח, שאם האחוז - - -

היו"ר חמי דורון:

על איזו אגרה אתה מדבר? על הטסט?

שר התחבורה מאיר שטרית:

כן, אגרת רישוי.

היו"ר חמי דורון:

איך הגעת ל-2,000 שקל?

שר התחבורה מאיר שטרית:

בטח. אתה משלם בין 2,000 שקל ל-4,000 שקל.

היו"ר חמי דורון:

מה פתאום? תלוי בסוג הרכב.

שר התחבורה מאיר שטרית:

זה בדיוק העניין.

היו"ר חמי דורון:

אדוני השר, האגרה על חלק גדול מאוד מהרכבים היא בסביבות 1,300 שקל.

נסים זאב (ש"ס):

לאן הולך הכסף?

שר התחבורה מאיר שטרית:

אני אומר שהרכבים הקטנים היום, של 1,600 - זה 1,400 שקל.


היו"ר חמי דורון:

1,300 שקל.

שר התחבורה מאיר שטרית:

מאה אחוז. אני אומר: בוא נקבע. ברכבים גדולים זה מגיע עד 4,000 שקל וגם יותר.

היו"ר חמי דורון:

אתה מדבר על מכוניות דיזל, שלצערנו הרב משרדך לא השכיל להוריד את האגרה שם.

שר התחבורה מאיר שטרית:

משרדי? קודם כול, אדוני היושב-ראש, תרשה לי לתקן אותך. ראשית, הורדנו את האגרות.

היו"ר חמי דורון:


לא מספיק לגבי אגרות הדיזל.


שר התחבורה מאיר שטרית:

קודם כול, הורדנו את האגרה.

היו"ר חמי דורון:


אחרי שהושוו מחיר הסולר ומחיר - - -


שר התחבורה מאיר שטרית:

ודאי. האגרות הורדו בנאגלה הראשונה ב-50%, ויש הסכמה עם האוצר, שהובאה לוועדת הכספים ואושרה. הרי האוצר מעלה את מחיר הדיזל כל הזמן, ודרך אגב, בניגוד לדעתי, הוא לא שואל אותי. אבל לפחות תבעתי, שעם השוואת מחירי הסולר והבנזין האגרה תרד ותשתווה. יש מסלול שקובע שלא תהיה השוואה של כלי רכב לפני שהאגרה תהיה שווה. שלא תהיינה אי-הבנות. אני באמת דואג לנהגים בעניין הזה.

היו"ר חמי דורון:

בשביל זה מחזיקים הבדל של 2 אגורות, ובגלל זה לא מורידים את האגרה.

שר התחבורה מאיר שטרית:

לא, הם מורידים. יש תאריך - מתי בדיוק האגרה תושווה. זה לא 2 אגורות. היום יש פער גדול מאוד בין מחירי הבנזין והסולר.

היו"ר חמי דורון:

לא כל כך.

שר התחבורה מאיר שטרית:

במחירי האגרות האלה - נעזוב את החשבון ונניח שהיינו אומרים ש-4% מאגרת הרכב ילכו לרשות לבטיחות בדרכים, פתרנו את הבעיה. אז לא צריך להטיל אגרה על הציבור. זה יהיה כסף חופשי, כי לאוצר אין שליטה בו, והוא יעבור ישירות למשרד התחבורה לרשות לבטיחות בדרכים. הנה חופש תקציבי בלי יכולת השפעה של האוצר, והרשות יכולה לעבוד. לצערי הרב, האוצר לא הסכים לזה, וגם ועדת הכלכלה לא קיבלה החלטה כזאת בחוק. לכן, לצערי הרב - - -

היו"ר חמי דורון:

היתה מונחת לפני ועדת הכלכלה ההצעה הזאת?

שר התחבורה מאיר שטרית:

ודאי. באתי לוועדה בעצמי והסברתי את זה. האוצר הודיע על המקום שהוא מתנגד. ועדת הכלכלה קיבלה החלטה כללית שאומרת שהתקציב לרשות ימומן מהכנסות מאגרות הבטיחות. אין לזה שום משמעות, כי אגרות הבטיחות נכנסות לקופה הכללית של האוצר וזה תקציב המדינה. אמרתי: תקבעו אחוז מסוים, נעשה את החשבון כמה הוא צריך להיות, ואני מקבל את זה מייד. אדוני היושב-ראש, אני רוצה להבין - - -

היו"ר חמי דורון:

בלי להעלות את האגרה במקביל באותו אחוז?

שר התחבורה מאיר שטרית:

בדיוק, בלי להעלות. מאותה אגרה שהמדינה גובה מנהגים - - -

היו"ר חמי דורון:

איפה חבר הכנסת אמנון כהן, יושב-ראש ועדת הכלכלה?

שר התחבורה מאיר שטרית:

הוא מכיר את הצעתי.

היו"ר חמי דורון:

חבל, זו הצעה טובה.

שר התחבורה מאיר שטרית:

הוא מכיר את הצעתי.

היו"ר חמי דורון:

הנה, חבר הכנסת נסים זאב, אף אחד לא היה משלם.

שר התחבורה מאיר שטרית:

חבר הכנסת מרגי, אתה שומע מה שהצעתי? אמרתי שזה מאגרות שאנשים ממילא משלמים.

היו"ר חמי דורון:

מהכסף הקיים. חבל.

שר התחבורה מאיר שטרית:

אם האוצר מתכוון ברצינות לממן את הרשות בצורה עצמאית, יש הדרך שהצעתי בוועדת הכלכלה. לצערי, לא קיבלו את דעתי, האוצר התנגד לה כמובן וגם בממשלה התנגדו לה. ההצעה אומרת: מאגרות שאנשים היום משלמים למשרד התחבורה, אגרות שהולכות היום לאוצר, אחוז מסוים, נניח 3% או 4% מהאגרות האלה ילכו לרשות לבטיחות בדרכים. הנה, פתרנו את תקציב הרשות. הוא עצמאי.

משולם נהרי (ש"ס):

מה הם מציעים בוועדה?

שר התחבורה מאיר שטרית:

בוועדה הם הציעו שזה יהיה בעצם תקציב המדינה. הם אומרים שמתקציב האגרות יממנו את הרשות. כללית, פירושו שתקציב האגרות הולך לאוצר, ואז זה ממילא תקציב המדינה ולא שינינו כלום.

יצחק כהן (ש"ס):

לא צריך.

שר התחבורה מאיר שטרית:

לכן, חברים, דעו לכם שהאחרון שרוצה להטיל אגרה הוא עבדכם הנאמן. אינני רוצה להטיל אגרה, והלוואי שהאוצר יגיע להסכמה הזאת. דרך אגב, אני מנסה גם היום, במשא-ומתן עם האוצר, לשכנע אותם. אני מקווה שבשבוע הבא נגיע לסיכום שיפתור את הבעיה ונוכל לצאת לדרך.

דבר אחרון - רציתי להעיר לאחד המציעים - - -

משה גפני (דגל התורה):

אדוני השר, עושה רושם שאתה בפריימריס.

שר התחבורה מאיר שטרית:

לי אין פריימריס.

יולי תמיר (העבודה - מימד - עם אחד):

- - -

משולם נהרי (ש"ס):

למה ביטלו את משמרות הבטיחות?

שר התחבורה מאיר שטרית:

חברת הכנסת תמיר, ויתרתי לך על התור שלי כדי שתלכי לפריימריס. אז את עוד באה אלי בטענות?

ידידי חבר הכנסת נהרי, לא ביטלו, ודיברתי על זה קודם. בשנה שעברה היתה בעיה תקציבית -המשטרה קיצצה את התקנים שלה ולכן לא היו שוטרים. השנה מימנתי מתקציב משרד התחבורה את כל הפעולה מההתחלה עד הסוף. מפעילים היום משמרות זה"ב בכל הארץ ובכל בתי-הספר; לא ביטלו. השנה הפעלנו את הכול מחדש. לא עולה על דעתי שאפשר לבטל דבר כזה. אין שום תחליף לעניין ששוטרים נכנסים לכיתה ומלמדים ילדים - אתה יודע את זה כאיש חינוך - ויש לזה האפקט הכי חזק.

חברים, שיהיה לבכם רגוע. אציין עוד מספר אחד כדי להסביר את החשיבות שאני מייחס לפיתוח תשתיות תחבורה. מ-2006 עד 2010, תוכנית החומש הקרובה, אנחנו עומדים להשקיע 68 מיליארד שקל בתשתיות תחבורה בארץ, וזה כולל כבישים, רכבות, נמלים ושדות תעופה. התקציב הזה גדול ב-80%  מהתקציב בחמש השנים הקודמות. כלומר, יש פה שינוי ומהפכה ממש בהשקעה בתשתיות, כי, לצערי, ישראל מפגרת בהשוואה למדינות המפותחות בעולם ברמת התשתיות. כשנשנה את התשתיות לאנשים יהיה יותר קל לנסוע, יותר בטוח לנסוע. תשתית סלחנית גורמת לכך שגם לא כל תאונה גורמת להרוגים.

אדוני היושב-ראש, אני מודה למתדיינים. אני מודה לכם על שיזמתם את הדיון הזה. אני מברך אתכם על כך. אני מקווה שעוד נצליח בשבוע האחרון של הכנסת הזאת לעשות את המצווה הגדולה ביותר של הצלת חיים, כי, כאמור, הצלת נפש אחת מישראל - כאילו קיימנו עולם מלא. אדוני, תודה.

היו"ר חמי דורון:

אדוני השר, תודה רבה. יש לנו שלוש הצעות סיכום. ההצעה הראשונה היא של ש"ס ויהדות התורה. חבר הכנסת כהן ביקש בשם יהדות התורה.

משה גפני (דגל התורה):

לא.

יצחק כהן (ש"ס):

לא.

קריאה:

דגל התורה.

מוחמד ברכה (חד"ש-תע"ל):

אין סיעה כזאת בכנסת.

משה גפני (דגל התורה):

מפני שהוא רוצה את האיחוד.

ג'מאל זחאלקה (בל"ד):

יש איחוד בין ש"ס לדגל התורה?

משה גפני (דגל התורה):

יושב-ראש - - - באשקלון, ועד היום אף אחד לא הגיע. נכון?

היו"ר חמי דורון:

אתה רוצה להכשיל אותו אצל הרב עובדיה? השתגעת?

יצחק כהן (ש"ס):

לא, זה נכון.

הודעת הסיכום של סיעות ש"ס ודגל התורה:

הכנסת קוראת לממשלה להעמיד את המאבק - - -

כבוד השר, רבי מאיר בעל הנס, אני קורא הודעת סיכום לממשלה.

היו"ר חמי דורון:

אדוני המזכיר.

יצחק כהן (ש"ס):

מה קרה? עד שיש סוף-סוף שר אחד נורמלי בממשלה, גם אותו אתה צריך לקלקל?

הכנסת קוראת לממשלה להעמיד את המאבק בתאונות הדרכים בראש סדר העדיפויות.

מספר הנפגעים הרב, רחמנא ליצלן, מצביע על אוזלת-יד של הממשלה ועל סדר עדיפויות מעוות וחוסר טיפול ראוי בבעיה שהפכה למכת מדינה.

על הממשלה להוביל את התוכניות לטיפול במניעת תאונות דרכים ולא להפקיר את הציבור בישראל.

הכנסת דורשת מהממשלה להימנע מהטלת מסים נוספים כאמתלה לטיפול בתאונות דרכים, אלא לנצל את המשאבים כגון עודפי הכספים שאגף התקציבים נתן מהקופה הציבורית הזאת, סכומים של יותר ממיליארד שקל, שנשארו בקופתה של "אבנר". הכנסת קוראת לממשלה להעביר את כל עודפי התקציב ב"אבנר" לטיפול במניעת תאונות הדרכים, לאחר ניכוי ההתחייבויות האקטואריות שנועדו לפצות את ההתחייבויות הקודמות. תודה רבה.

היו"ר חמי דורון:

תודה רבה. עתה הצעת סיכום מטעם סיעת חד"ש-תע"ל. חבר הכנסת ברכה, בבקשה.

מוחמד ברכה (חד"ש-תע"ל):

אדוני היושב-ראש, כנסת נכבדה, הצעת סיכום מטעם סיעת חד"ש-תע"ל לסיכום הדיון בנושא הקטל בדרכים:

1. הכנסת רואה בדאגה את המשך הקטל בדרכים את הרס המשפחות הרבות, אם במקרה של אובדן חיי אדם ואם מפגיעות שגורמות לנכויות קשות.

2. הכנסת רואה בחיוב את המאמצים הנמרצים של שר התחבורה, של משרד התחבורה ושל הרשות הלאומית לבטיחות בדרכים כדי לצמצם את תאונות הדרכים.

3. הכנסת תובעת מהממשלה להקצות תקציבים הולמים לשיפור תשתיות הדרכים, שיורידו את רמת הסיכונים לגרימת תאונות דרכים. חמור במיוחד מצב תשתיות הדרכים במגזר הערבי.

4. הכנסת קוראת למשטרה להתמקד בנהיגה מונעת ולא להסתפק במדיניות ענישה, שאומנם מהווה מקור הכנסה והרתעה, אולם לא מרתיעה מפני נהיגה מסוכנת.

5. הכנסת קוראת להקמת אזורי תעשייה ומקומות עבודה בסמוך ליישובים השונים בישראל, על מנת לצמצם במידת האפשר את הנסיעות שגורמות לעומס מיותר בכבישים ולהגברת הסיכונים לתאונות דרכים.

6. הכנסת קוראת לממשלה להקציב תקציבים לצורך בניית מערך של תחבורה ציבורית ובמיוחד רכבות. תודה רבה.

היו"ר חמי דורון:

תודה רבה. הצעת סיכום מטעם סיעת בל"ד - חבר הכנסת ואסל טאהא, בבקשה.

ואסל טאהא (בל"ד):

הצעת סיכום מטעם סיעת בל"ד בנושא הקטל בדרכים:

א. הכנסת קוראת לממשלה לפעול להגברת המודעות בעניין שמירת החיים והבטיחות בדרכים בכלל האוכלוסייה.

ב. הכנסת קוראת לממשלה להשקיע את מירב המשאבים למיגור תופעת הקטל בכבישים  על-ידי אכיפה והשקעה בתשתיות.

ג. הכנסת קוראת לממשלה להשקיע את המשאבים הדרושים לטיפול בתשתיות הכבישים בכלל ובמגזר הערבי בפרט.

היו"ר חמי דורון:

תודה רבה. הצעת סיכום בשם סיעת רע"ם - חבר הכנסת דהאמשה, בבקשה.

עבד-אלמאלכ דהאמשה (רע"ם):

הצעה לסיכום הדיון מטעם סיעת רע"ם, הרשימה הערבית המאוחדת:

הכנסת קוראת לממשלה שלא להטיל על הציבור מעמסות כלכליות נוספות ולהקצות את המשאבים למלחמה הצודקת בתאונות הדרכים מתוך תקציב המדינה העשיר בהיטלים ובמכסים הנגבים בקניית כלי רכב, דלק וכל הקשור בכך. תודה רבה.

היו"ר חמי דורון:

ובכן, אנחנו עוברים להצבעה. נצביע החל בהצעת הסיכום של הסיעה הקטנה, דהיינו סיעת רע"ם.  אדוני השר, אנחנו עוברים להצבעה. אנחנו מצביעים על הצעת הסיכום של סיעת רע"ם.


הצבעה מס' 6

בעד הצעת הסיכום שהביא חבר הכנסת עבד-אלמאלכ דהאמשה – 12
נגד – אין
נמנעים – אין
הצעת הסיכום שהביא חבר הכנסת עבד-אלמאלכ דהאמשה נתקבלה.

היו"ר חמי דורון:

ובכן, 12 בעד, אין מתנגדים, אין נמנעים. ההצעה אושרה.

אנחנו מצביעים על הצעת סיכום מטעם סיעת בל"ד לדיון בנושא הקטל בדרכים.

הצבעה מס' 7

בעד הצעת הסיכום שהביא חבר הכנסת ואסל טאהא – 12
נגד – אין
נמנעים – אין
הצעת הסיכום שהביא חבר הכנסת ואסל טאהא נתקבלה.

היו"ר חמי דורון:

12 בעד, אין מתנגדים, אין נמנעים. גם הצעת סיכום זו התקבלה.

אנחנו מצביעים כעת על הצעת סיכום מטעם סיעת חד"ש-תע"ל.

הצבעה מס' 8

בעד הצעת הסיכום שהביא חבר הכנסת מוחמד ברכה – 12
נגד – אין
נמנעים – אין
הצעת הסיכום שהביא חבר הכנסת מוחמד ברכה נתקבלה.

היו"ר חמי דורון:

ובכן, 12 בעד, אין מתנגדים. גם הצעת החלטה זו התקבלה.

וכעת הצעת הסיכום של סיעות ש"ס ודגל התורה.


הצבעה מס' 9

בעד הצעת הסיכום שהביא חבר הכנסת יצחק כהן – 12
נגד – אין
נמנעים – אין
הצעת הסיכום שהביא חבר הכנסת יצחק כהן נתקבלה.

היו"ר חמי דורון:

12 בעד, אין מתנגדים, אין נמנעים. גם הצעה זו התקבלה.


הצעת חוק הגנת השכר (תיקון מס' 25) (תלושי שכר), התשס"ו-2005
[רשומות (הצעות חוק, חוב' כ/105).]
(קריאה ראשונה)

היו"ר חמי דורון:

אנחנו ממשיכים הלאה בסדר-היום: הצעת חוק הגנת השכר (תיקון מס' 25) (תלושי שכר), התשס"ו-2005, של חברת הכנסת יולי תמיר - קריאה ראשונה.

יולי תמיר (העבודה - מימד - עם אחד):

אדוני היושב-ראש, חברי הכנסת, מדובר בהצעת חוק שעבדנו עליה במהלך השנה האחרונה, ומטרתה להבטיח שכל עובד יקבל בזמן תלוש שכר שיפרט את כל מרכיבי השכר, לרבות שעות העבודה, וכן הפרשות לקופות גמל. בעצם מטרת החוק היא לאפשר לעובד לדעת תמורת מה הוא מקבל את התשלום, כך שלא יוכלו לגרום לעובדים לשגות כשהם חושבים שהם מקבלים את זכויותיהם ולמעשה המעביד מחשב בצורה לא ראויה הן את שעות העבודה והן את שכר המינימום, להבטיח הפרשות כדין ולאפשר לעובד שזכויותיו לא כובדו לפנות לערכאות ולתבוע את המעביד.

החוק הזה בא בהסכמה גם של משרד המשפטים וגם של משרד התמ"ת, שני המשרדים עבדו על החוק הזה שעות רבות והתקינו בו את כל התיקונים הנדרשים, ואני מבקשת מהכנסת לאשר אותו בקריאה ראשונה.

היו"ר חמי דורון:

תודה רבה.

נסים זאב (ש"ס):

כולם ויתרו על זכות הדיבור.

היו"ר חמי דורון:

ממילא מי שנרשם לזכות דיבור פשוט לא נמצא כאן, אז זה לא רלוונטי.

נסים זאב (ש"ס):

לא נרשמנו בכוונה.

היו"ר חמי דורון:

אה, אם ויתרתם על ההרשמה, זה בסדר. אם כך, מאחר שאין דוברים ניגש להצבעה.

אנחנו מצביעים על הצעת חוק הגנת השכר (תיקון מס' 25) (תלושי שכר), התשס"ו-2005.

הצבעה מס' 10

בעד ההצעה להעביר את הצעת החוק לוועדה – 10
נגד – אין
נמנעים – אין
ההצעה להעביר את הצעת חוק הגנת השכר (תיקון  מס' 25) (תלושי שכר), התשס"ו-2005, לוועדת העבודה, הרווחה והבריאות נתקבלה.

היו"ר חמי דורון:

ובכן, עשרה בעד, אין מתנגדים, אין נמנעים. הצעת החוק עברה בקריאה ראשונה והיא תעבור לדיון בוועדה העבודה, הרווחה והבריאות.


מסמכים שהונחו על שולחן הכנסת

היו"ר חמי דורון:

הודעה לסגן המזכיר.

סגן מזכיר הכנסת דוד לב:

ברשות יושב-ראש הישיבה, הנני מתכבד להודיע, כי הונחו על שולחן הכנסת –

לקריאה שנייה ולקריאה שלישית: הצעת חוק לתיקון פקודת העיריות (מס' 107), התשס"ו-2005, שהחזירה ועדת הפנים ואיכות הסביבה; וכן הצעת חוק הגנת הצרכן (תיקון מס' 18), התשס"ו-2005, והצעת חוק לתיקון פקודת התעבורה (מס' 74), התשס"ו-2005, שהחזירה ועדת הכלכלה. תודה.

היו"ר חמי דורון:

תודה רבה לסגן המזכיר.


הצעת חוק שירותי אמבולנס, התשס"ה-2005
[רשומות (הצעות חוק, חוב' מ/203).]
(קריאה ראשונה)

היו"ר חמי דורון:

אדוני שר התחבורה, אתה צריך להציג לקריאה ראשונה את הצעת חוק שירותי אמבולנס, התשס"ה-2005. בבקשה.

שר התחבורה מאיר שטרית:

אדוני היושב-ראש, בשם שר הבריאות אני מציג את הצעת החוק הזאת, הצעת חוק שירותי אמבולנס, התשס"ה-2005. הצעת החוק הזאת נועדה, רבותי חברי הכנסת, להסדיר את שירותי האמבולנסים הפרטיים.

כידוע, יש היום בארץ שני סוגים של אמבולנסים - יש אמבולנסים של מגן-דוד-אדום, שמוסדרים, ושירותי אמבולנסים פרטיים, שנותנים שירות לקהילות גדולות מאוד, והשירותים האלה הולכים ומתפתחים.

לגבי שירותי מגן-דוד-אדום, הדבר מסודר, תחנות מגן-דוד-אדום מסודרות, יש בהן כל האמצעים הדרושים, יש בהן רופאים מומחים, יש בהן פראמדיקים או חובשים מתאימים שהוכשרו, אמצעי קשר, אמצעי החייאה, כל מה שדרוש. עליהן יש פיקוח מלא של מגן-דוד-אדום.

לגבי האמבולנסים הפרטיים, העניין לא מוסדר, כל הרישוי לא מוסדר. לכאורה, כל אחד יכול לקנות אמבולנס ולתת שירותי אמבולנס פרטי, הוא לא צריך לקבל אישור מאף אחד, אף אחד לא בודק אותו אם יש לו הכישורים המתאימים, אם יש לו מכשיר קשר, אם יש לו רופא שמייעץ, אם יש לו פראמדיקים או סתם שולחים סבלים. החוק הזה בא להסדיר את העניין הזה של האמבולנסים הפרטיים, והוא קובע מה הם התנאים שבהם יינתן רשיון למי שרוצה להפעיל שירותי אמבולנסים פרטיים.

התנאים קובעים, שמנהל משרד הבריאות ייתן רשיון לאנשים שעומדים בקריטריונים הכתובים בחוק. למשל, בעל העסק חייב להיות אזרח ישראלי שלא הורשע בעבירה שיש עמה קלון, שיש בידו רשיון תקף לאמבולנס, שהוא מבוטח בביטוח לכיסוי נזק שייגרם לנזקק לשירותי אמבולנס בעת מתן השירות בהיקף כמו שקובע השר בעניין, שהציג הסכם התקשרות עם מי שישמשו, לאחר קבלת הרשיון, כמנהל אחראי, כרופא אחראי וכצוות אמבולנס, ובכל אחד מהם מתקיימים תנאי הכשירות הכתובים בחוק.

כמו כן החוק קובע, שבעצם הוא צריך להוכיח, להנחת דעתו של השר, שיש לו האמצעים המתאימים להפעלת שירות האמבולנס הזה. הוא קובע בתנאי הרשיון אם הוא אזורי, ארצי או כל תחום אחר. הוא קובע כיצד יופעל השירות והוא קובע פיקוח, כיצד מפקחים על השירות הזה, מי יפקח ומהי הענישה של אלה שלא עומדים בהוראות החוק. בקיצור, החוק הזה בא לעשות סדר, כדי שאנשים הזקוקים לשירותי אמבולנסים, יקבלו אותם ברמה הולמת, בתנאים מתאימים ובפיקוח של משרד הבריאות, בניגוד למצב הקיים היום, שלצערי הוא לא מוסדר ואין סדר.

הצעת החוק הזאת מגיעה עכשיו לקריאה ראשונה, אני מבקש ופונה לחברי הכנסת, אני חושב שזאת הצעת חוק חשובה ונכונה, ואני מקווה שהכנסת אכן תאשר אותה ותעביר אותה להמשך הכנה לקריאה שנייה ושלישית לוועדת - - -

מוחמד ברכה (חד"ש-תע"ל):

סליחה, אדוני השר, אם יש פיקוח של המדינה בחקיקה על שירותי האמבולנסים הפרטיים, למה לא להחיל את זה גם על מגן-דוד-אדום? למרות מה שאמרת, שהכול מוסדר - אבל הפיקוח הוא פנימי.

שר התחבורה מאיר שטרית:

היום משרד הבריאות מפקח על מגן-דוד-אדום. יש פיקוח של משרד הבריאות על מגן-דוד-אדום.

מוחמד ברכה (חד"ש-תע"ל):

למה נאמר כאן בפירוש שהחוק לא יחול על - - -

שר התחבורה מאיר שטרית:

כי להם כבר יש פיקוח של מנהלים מורשים ושל רופאים מורשים, ואין טעם לטרטר אותם טרטור מיותר. לדעתי מגן-דוד-אדום נותן שירות יוצא מן הכלל, אחד הטובים בעולם, לדעתי. כאן מדובר על שירות אמבולנסים.

מוחמד ברכה (חד"ש-תע"ל):

אותה מערכת פיקוח שמפקחת על מגן-דוד-אדום תפקח גם פה.

שר התחבורה מאיר שטרית:

זה מה שהחוק מציע.

מוחמד ברכה (חד"ש-תע"ל):

מערכת פיקוח אחידה במקום שתי מערכות.

שר התחבורה מאיר שטרית:

לא, אין שתי מערכות.

מוחמד ברכה (חד"ש-תע"ל):

החוק הזה לא חל על מד"א.

שר התחבורה מאיר שטרית:

הוא לא צריך לחול, כי ממילא יש היום פיקוח. היום מד"א הוא זרוע של משרד הבריאות. משרד הבריאות מממן חלקים גדולים שלו, מתפעל אותו ומקיים פיקוח צמוד עליו. על כל שירותי האמבולנס הפרטיים והשירותים האחרים אין פיקוח, ואת זה החוק בא להסדיר.

אני מבקש מחברי הכנסת לאשר את הצעת החוק ולהעביר אותה להכנה לקריאה שנייה ולקריאה שלישית בוועדת העבודה, הרווחה והבריאות, שהיא הוועדה הרלוונטית לעניין הזה.

היו"ר חמי דורון:

תודה רבה. אדוני השר, תשובה והצבעה יהיו ממילא במועד אחר, לכן זה לא רלוונטי כרגע.  נפנה אל רשימת הדוברים. חבר הכנסת צבי הנדל – אינו נוכח. חבר הכנסת גפני, בבקשה.

משה גפני (דגל התורה):

מוותר.

היו"ר חמי דורון:

חבר הכנסת פרוש – אינו נוכח. חבר הכנסת מרגי, בבקשה.

יעקב מרגי (ש"ס):

מוותר.

היו"ר חמי דורון:

חבר הכנסת מוחמד ברכה, בבקשה. אחריו – אם יהיו – ידברו חבר הכנסת עסאם מח'ול, חבר הכנסת אחמד טיבי, חברת הכנסת מלי פולישוק, חבר הכנסת דהאמשה וחבר הכנסת נסים זאב. רשימת הדוברים סגורה.

מוחמד ברכה (חד"ש-תע"ל):

אדוני היושב-ראש, רבותי חברי הכנסת, החוק הזה הוא חוק ראוי, וגם ההסבר של השר, שהפיקוח על מד"א נעשה כפיקוח פנימי בתוך משרד הבריאות, והיות שגופים אלה הם גופים חיצוניים הם מחייבים מערכת פיקוח מקבילה, גם הוא מניח את הדעת.

יש עמותות – לא אנשים פרטיים, כפי שהשר אמר; אמת, הדברים מגיעים לפעמים עד אבסורד, וכל מי שרוצה יכול לקנות רכב, להסב אותו לאמבולנס ולהתחיל לעבוד, וזה דבר שאינו מתקבל על הדעת, במיוחד כשמדובר בחיי אדם –  יש חברות שמנהלות שירותי אמבולנס ברמה גבוהה מאוד, ואני מכיר כמה מהן במגזר הערבי, והן עושות עבודה אדירה ומצוינת, אבל נתקלות במכשלות רבות בעבודתן, בקשר שלהן עם קופות-החולים ובקשר שלהן עם משרד הבריאות ועם הרשויות האחרות. בעבר פניתי בנושא זה אל שר הבריאות, ולמרבה הצער הדברים לא באו על תיקונם.

מערכת ההתייחסות לשירותי האמבולנס – לא רק מערכת הפיקוח, כל מה שקשור לזכויות מתוקף עמידה בתנאי החוק – צריכה להיות מערכת התייחסות אחת, ואין להפלות בין הנותנים שירותי אמבולנס למיניהם על רקע כלשהו. תודה רבה, אדוני.

היו"ר חמי דורון:

תודה רבה לחבר הכנסת ברכה. חבר הכנסת עסאם מח'ול – אינו נוכח. חבר הכנסת אחמד טיבי – אינו נוכח., חברת הכנסת מלי פולישוק-בלוך – אינה נוכחת. חבר הכנסת עבד-אלמאלכ דהאמשה – אינו נמצא. חבר הכנסת נסים זאב, בבקשה.

נסים זאב (ש"ס):

אדוני היושב בראש, כנסת נכבדה, הצעת חוק שירותי אמבולנס באה להגביל את העמותות שנותנות שירות לאזרחים. צריך לזכור שעמותות אלה עוסקות בתחומים שונים, ורובן המכריע נותנות שירות וליווי למטופלים או לאנשים הנדרשים לפעמים לעבור מבתיהם לבתי-חולים. אני מקווה שהחוק הזה לא יחול על אותם שירותים, כי הם נדרשים לשלם כסף רב, והעמותות משרתות את המטופלים. גם אם זה נקרא אמבולנס, לא בכל מקרה שבו אמבולנס יוצא לקחת אדם הנזקק לטיפול צריכים להיות בו רופא מומחה או כל הדרישות הנלוות בסעיפי החוק. אני חושב שזאת הכבדה רבה על העמותות, ובדרך זו אפשר אולי גם לחסל אותן, כי הן לא תוכלנה לתת שירות.

הלוואי שהיתה סטטיסטיקה שהיינו יכולים ללמוד ממנה כמה אזרחים הצילה חברת "הצלה". גם במדינות אחרות אמבולנסים מטעם משרד הבריאות משתהים עד שהם מגיעים למקום התאונה או לנפגעים, ואותם אזרחים – שהם חובשים, שהם מקצועיים, שיש להם רשיון לטפל ואפשרות לטפל – לא תמיד באים עם כל צוות ההחייאה ועם כל השירותים, אבל בסופו של דבר הם מי שמצילים חיים, אולי משום שהם הגיעו דקה או שתיים לפני האמבולנס. לכן, אני חושב שיש כאן מצב שבא לתקן ואולי נמצא מקלקל. יכול להיות שנגביל אותם, ואז נמצא את עצמנו נותנים פחות שירותים לאזרחים שנפגעים, בין בתאונות דרכים, בין במצב אחר של קריאה לעזרה.

אני רוצה לומר מה המצב היום: יוצאת קריאה מקבילה למד"א ולעמותות שמוחמד ברכה הזכיר; בדרך כלל העמותות הן שמגיעות ראשונות לשטח, כי כמעט בכל שכונה יש קוד, ומי שמופקד על השכונה יודע להגיע בתוך דקה או שתיים. זה מאוד מאוד משמעותי כשמדובר בהצלת חיים, כשצריך להנשים או לבצע החייאה, וזה רגע מאוד מכריע. גם אם הוא לא יצא עם צוות רפואי, וגם אם לא יצא אתו רופא מומחה, אם הוא יודע לטפל, והוא מטפל באופן זמני, כדי לעצור את הידרדרות מצב הנפגע, אסור לחסום את זה בכל מחיר. לכן, אם זה לא יבוא לידי ביטוי בחוק הזה, אני לא חושב שאנחנו צריכים להצביע באופן אוטומטי בעד החוק.

היו"ר חמי דורון:

תודה. חבר הכנסת עבד-אלמאלכ דהאמשה, בבקשה.

מוחמד ברכה (חד"ש-תע"ל):

- - -

היו"ר חמי דורון:

חבר הכנסת ברכה, לא יהיה דוח, אני מבטיח לך. נמסר לי ממקורות יודעי דבר מידע מדויק, שאין עכשיו דוח סטטיסטי, כך שכולם יכולים להירגע.

עבד-אלמאלכ דהאמשה (רע"ם):

אדוני היושב-ראש, חברי הכנסת, אדוני אמר דברים חשובים, והם בלי ספק חשובים למי שהדבר באמת חשוב לו. רציתי לומר שהצעת החוק אינה הצעה טובה, והיא פוגעת במיוחד במגזר הערבי, שחסרים בו שירותי מגן-דוד-אדום או שירותים דומים. כשהממשלה מתכוונת לעשות התניות ולהגביל הגבלות, כאילו כדי להסדיר את שירותי הבריאות, היא קודם כול חייבת לתת שירותי בריאות. אנחנו, בתנועה האסלאמית – מכספנו ומתרומות שלנו ושל בעלי רצון טוב – יצרנו את השירותים האלה בכפר-כנא, למשל, באום-אל-פחם ובמקומות אחרים. עברנו עשרה מדורי גיהינום כדי להתגבר על כל מיני התניות והגבלות פורמליות שרק הערימו קשיים.

אני חושב שבעניין הזה הממשלה חייבת להקל על התושבים, ולא להערים קשיים, במיוחד כשאין שירותי מד"א, וידוע שבמגזר הערבי השירותים האלה, אם הם בכלל קיימים, הם חלשים מאוד, והם לא באמת קיימים. כל יום קורה שכאשר יש תאונה, מקרה חירום או צורך אחר שמגן-דוד-אדום יגיע, הוא מגיע באיחור של 30 דקות, 40 דקות ולפעמים שעה, אם הוא בכלל מגיע. לכן, להערים קשיים ולהוסיף תנאים, זה רק יכביד. את כל המערכת הזאת צריך לנער מן היסוד, וברגע שהממשלה תספק את כל השירותים לכל התושבים, באמת יהיה אפשר לקבל את ההגבלות האלה, שלכאורה באות רק לעזור ולמנוע מפגעים או תוצאות שליליות אחרות. תודה רבה, אדוני.

היו"ר חמי דורון:

תודה רבה. ובכן, כפי שציינתי, בנושא זה התשובה וההצבעה יהיו במועד אחר.


שאילתות ותשובות

היו"ר חמי דורון:

אנחנו עוברים לנושא הבא: שאילתות ותשובות לסגן שרת החינוך, התרבות והספורט.

3135. מעונות הסטודנטים באוניברסיטת בר-אילן

חברת הכנסת נעמי בלומנטל שאלה את שרת החינוך, התרבות והספורט
ביום כ"ב בסיוון התשס"ה (29 ביוני 2005):

לאחרונה פורסם, כי בשל הסבת מבנים במעונות אוניברסיטת בר-אילן לכיתות לימוד, כ-220 סטודנטיות מעוטות יכולת שהתגוררו במעונות בשנת הלימודים התשס"ה נתבקשו למצוא מגורים חלופיים לקראת שנת הלימודים התשס"ו.

רצוני לשאול:

1. האם הדברים נכונים?

2. אם כן – כיצד יתייחס משרדך לעניין?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

כפי שנמסר לי, פורום נשיא של אוניברסיטת בר-אילן, בישיבתו ביום 9 באוגוסט 2005, דן בסוגיה זו והחליט להקפיא את ביצוע ההחלטה בדבר פינוי מעונות הסטודנטים. אני מברך על ההחלטה.


3251. תקציב לימודי יהדות

חבר הכנסת משה כחלון שאל את שרת החינוך, התרבות והספורט
ביום י"ג בתמוז התשס"ה (20 ביולי 2005):

עם סגירת המשרד לענייני דתות הועבר תקציב לימודי היהדות למשרדך. היתה אז הבטחה ממשלתית כי התקציב לא ייפגע מהצמצומים שייערכו במשרד, אך בפועל הוא צומצם בארבע השנים האחרונות בכ-70%.

רצוני לשאול:

1. מדוע קוצץ תקציב לימודי היהדות למרות הבטחת הממשלה?

2. מה היא עמדת משרדך בנושא הישיבות התיכוניות והאולפנות?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

1. תקציב תגבור לימודי יהדות לתלמידים גילאי 14-18 הועבר ממשרד הדתות למשרד החינוך בשנת הלימודים תשס"ד, על-פי החלטת היועץ המשפטי דאז עורך-הדין אליקים רובינשטיין. הקיצוץ שבו מדובר נעשה בשנים 2002-2003, כאשר הנושא היה באחריות משרד הדתות, ועל כן פרטיו אינם ידועים לנו. התקציב שהועבר למשרד החינוך בבסיס תקציב 2004 היה 158.167 מיליון ש"ח – תקציב שעמד על 270 מיליון ש"ח במשרד הדתות.

2. ברצוני להבהיר שמשרד החינוך לא קיצץ בבסיס התקציב לתגבור לימודי יהדות מאז עבר הנושא לאחריותו, למרות הקיצוצים הקשים והתכופים שהושתו על תקציב המשרד בשעות הוראה בחטיבה העליונה וקיצוץ בשיעור 8% בתקנות התרבות והספורט ובנושאים רבים נוספים. עובדה זו מעידה בעליל על עמדת המשרד כלפי מסגרות חינוכיות אלה.


3456. הפיקוח על הסעות התלמידים

חבר הכנסת אילן ליבוביץ שאל את שרת החינוך, התרבות והספורט
ביום ז' בחשוון התשס"ו (9 בנובמבר 2005):

משרדך שכר חברה חיצונית לצורך עריכת פיילוט בנוגע לפיקוח על הסעות תלמידים.

רצוני לשאול:

1. מה הוא טיב הפיקוח שנתבקשה החברה לבצע?

2. באילו רשויות מקומיות הופעל הפיילוט?

3. מה הם ממצאיו ולקחיו עד כה?

4. האם מתוכננת התקשרות לפיקוח שוטף, ואם כן – באיזה היקף?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

חשוב לזכור תחילה, כי ארגון הסעות התלמידים אל מוסדות החינוך, ביצוען והפיקוח עליהן חלים על הרשות המקומית שבתחומה התלמידים מתגוררים. משרד החינוך מקיים פיקוח ובקרה על מערך ההסעות באמצעות הדרג המקצועי במשרד. בשל הצורך הגדל בביצוע פיקוח ובקרה, מסתייע המשרד בחברה חיצונית לעריכת ביקורת. חברת "טלדור" נבחרה, במסגרת מכרז פומבי שפורסם, לבצע ביקורות על מערך ההסעות בכל רחבי הארץ.

1.  הביקורות כוללות נושאים בטיחותיים כגון:  הימצאות מלווה בהסעות של ילדי החינוך המיוחד וילדים נכים הזכאים לכך על-פי  החוק; הימצאות מעלון בהסעות נכים; הימצאות חגורות בטיחות ברכב; חגירת התלמידים לקראת הנסיעה; העלאה והורדה בדלת האחורית, ועוד.

2.  במסגרת הפיילוט נבדקו בחודשים יולי-אוגוסט 2005, באמצעות "טלדור", 37 מוסדות חינוך ב-22 רשויות מקומיות. עד סוף שנת 2005 בכוונת המשרד לקיים כ-300 ביקורות בוקר ו-300 ביקורות צהריים בכ-70 רשויות מקומיות.

3.  ממצאי הביקורות שנערכו עד כה העלו ליקויים הנוגעים לנושאים בטיחותיים, כגון העדר מלווה, העדר חגורות ברכב, אי-עמידה בלוח זמנים ושילוב ילדים מרשויות שלא על-פי ההסכם שנחתם בין המסיעים לבין הרשויות.

4. למשרד החינוך והתרבות תוכנית להמשיך בפעילות זו גם בשנת הכספים 2006, בהוצאה כוללת של כ-500,000 שקלים. אני מצפה, שהביקורות שנערכו עד כה והעמידו את קבלני ההסעות והרשויות המקומיות נוכח מציאות חדשה, שבה הם נבחנים מדי יום, יחייבו אותם לנהוג בהתאם לנדרש.

אני מקווה שהאכיפה הנעשית תביא להגברה של רמת הבטיחות בהסעות התלמידים.

3462. נטל הוצאות החינוך על משפחות התלמידים

חבר הכנסת דוד טל שאל את שרת החינוך, התרבות והספורט
ביום י"ד בחשוון תשס"ו (16 בנובמבר 2005):

מדיווח המרכז השלטון המקומי עולה, כי על אף חוק חינוך חינם נדרשת משפחה עם שלושה ילדים לשלם כ-15,000 שקלים מדי שנה על חינוך ועל ספרי לימוד.

רצוני לשאול:

1. האם הנתונים שבידי משרדך תואמים את הנתונים הללו?

2. כיצד אמורה משפחה לעמוד בנטל של לימודי ילדיה?

3. מה בפועל מיושם במסגרת חוק חינוך חינם?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

1.  עלות החינוך של ילד תלויה בפרמטרים רבים, והם משתנים מילד לילד בהתאם לגילו, להיקף לימודיו, למגמת לימודיו וכו'. לפיכך פרסומים על עלות שנתית של ילד במערכת החינוך הם בבחינת הערכות וממוצעים. מרבית ההערכות כוללות מרכיבים שונים, חלקם בשליטתו של משרד החינוך, כגון הסכומים המרביים המותרים בגבייה מן ההורים עבור שירותים נוספים, על-פי סעיף 6(ד) לחוק לימוד חובה, התש"ט-1949, או מחיריהם של ספרי לימוד, הנמצאים בפיקוח, וחלקם שירותים שהם בחזקת בחירה של ההורה, כגון תוכניות לימודים נוספות, על-פי בקשת הורים ובמימונם - תל"ן - או לימודים שלא ניתנים במסגרת בית-הספר אלא במסגרות חינוך אחרות.

בידי משרד החינוך נתונים על המרכיבים של עלות החינוך הנמצאים בשליטתו, והם נמוכים בהרבה מן הסכומים בפרסום שעליו הסתמכת.

2. בכל הנוגע לתשלומי הורים עבור שירותים נוספים, משרד החינוך פועל להפחתתם במידת האפשר. תהליכי ההתקשרות עם ספקים של שירותים, שאותם ניתן לתאם במרוכז, כגון סל תרבות או השאלת ספרי לימוד, מנצלים את יתרון הגודל ומביאים להפחתה במחיריהם של השירותים הללו לתלמידים ולהוריהם. בתי-הספר מונחים לקיים את השירותים הנוספים שעליהם נגבה תשלום מן ההורים, כגון טיולים ומסיבות סיום, ללא ראוותנות, כדי לחסוך בהוצאות. משרד החינוך מבקר את הגבייה על-ידי בתי-הספר, כדי לאתר חריגות.

בנוגע למחיריהם של ספרי לימוד, משרד החינוך עומד לצאת במכרז חדש לתמחור, לפיקוח ולבקרה על מחיריהם כדי לשפר את האכיפה בנדון.

3. אין בספר החוקים של מדינת ישראל חוק הקרוי חוק חינוך חינם. חוק לימוד חובה, התש"ט-1949, קובע, כי לא ייגבה תשלום בעבור לימודיו של תלמיד שעליו חל החוק במוסד חינוך רשמי, או במוסד חינוך אחר, שאוצר המדינה נושא בשכרו. אולם רשות החינוך המקומית או הבעלות על מוסד החינוך רשאית, באישור השר, לגבות תשלומים והחזר הוצאות בשיעורים שהשר יקבע ואשר יאושרו בוועדת החינוך והתרבות של הכנסת. תשלומים אלה הם בעבור טיולים, סל תרבות, השאלת ספרי לימוד וכו'. בעיקר עלותו של החינוך – בינוי מוסדות חינוך, משכורות מורים, פיתוח תוכניות לימודים, הכשרת המורים והשתלמותם וכו' - נושאת המדינה.


3481. הכשרת מורים למתן עזרה ראשונה

חבר הכנסת חמי דורון שאל את שרת החינוך, התרבות והספורט
ביום י"ד בחשוון התשס"ו (16 בנובמבר 2005):

רצוני לשאול:

1. האם במסגרת לימודי ההוראה מחויבים הסטודנטים לעבור הכשרה ורענון למתן עזרה ראשונה?

2. אם כן – האם במהלך עבודתם מחויבים המחנכים לעבור רענון של ההכשרה הנ"ל?

3. אם כן – כל כמה זמן מבוצע הרענון?

4. מה הוא הנוהל לגבי מספר המבוגרים שיכולים לתת עזרה ראשונה במוסד חינוכי?

5. אם אין הכשרה או רענון כנ"ל, כיצד יפעל משרדך בנושא?

סגן שרת החינוך, התרבות והספורט מגלי והבה:

אדוני היושב-ראש, אני מתכבד לענות על השאילתא שלך.

1. התשובה היא כן. במסגרת לימודי ההוראה מחויבים כל הלומדים הסדירים בלימודי עזרה ראשונה, בהיקף של 44 שעות, הכוללים גם את נושא ההחייאה.

2.  רענון ותרגול עוברים רק מורים שבתוקף שעת חירום ישמשו מגישי עזרה ראשונה, עובד הוראה אחד לעשר כיתות.

3.  הרענון נערך אחת לשנתיים-שלוש.

4. מעבר למורים שציינתי בתשובה על שאלה 2, גם חלק מהמורים לחינוך גופני מקבלים הכשרות נוספות ורענון בתחום העזרה הראשונה.

5. אני מסכים  שהמצב אינו מספק ועל המשרד לפעול שכל עובדי ההוראה יקבלו רענון כנדרש, מתוקף אחריותם, וכך נמנע סכנות. אם יש מישהו שיודע את המשימה שלו, ודאי שזה יותר טוב. עם זאת, מדובר בתקציבים גדולים, ובעת של קיצוצים קשים הדבר אינו מתאפשר.

היו"ר חמי דורון:

אדוני סגן השרה, אומנם לא מקובל בדרך כלל שמכס יושב-ראש הישיבה שואלים שאלה נוספת, אבל לאור מה שאמרת, הרי בסך הכול מ-10 מיליארדי שקלים של עודף תקציבי אפשר היה לעשות את מה שאתה אומר, זאת לא עלות כספית כל כך גבוהה.

3507. הקמת בית-ספר בכפר עארה

חבר הכנסת ואסל טאהא שאל את שרת החינוך, התרבות והספורט
ביום י"ד בחשוון התשס"ו (16 בנובמבר 2005):

בכפר עארה, המונה כ-5,000 תושבים, שני בתי-ספר שנבנו ב-1964, והם אינם מספיקים לכל התלמידים. חלק מהתלמידים נאלצים ללמוד במקומות מרוחקים מהכפר. בכפר יש שטח בנייה המתאים לבניית בית-ספר.

רצוני לשאול:

1. מדוע לא מוקם בית-ספר נוסף בכפר?

2. האם יוקם בית-ספר נוסף בכפר, ואם כן – מתי?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

1.  כפר עארה כלול בתחום השיפוט של המועצה המקומית ערערה. המועצה לא פנתה עד כה אל משרד החינוך בבקשה להקים בית-ספר בכפר עארה.

2.  אם תפנה המועצה בבקשה כזאת, היא תיבחן על-פי אמות מידה מקצועיות. יתירה מכך, יש לזכור שבנייה של מוסדות חינוך מתוקצבת רק לרשויות שלטוניות, על-פי בקשתן ועל קרקע זמינה הנמצאת בחזקתן.


3531. עלייה במספר הילדים שהותקפו מינית במוסדות חינוך

חברת הכנסת אראלה גולן שאלה את שרת החינוך, התרבות והספורט
ביום כ"א בחשוון התשס"ו (23 בנובמבר 2005):

מנתוני המרכז לנפגעי תקיפה מינית עולה, כי ב-2004 היתה עלייה של 15% בתקיפות מיניות במוסדות חינוך נגד ילדים ובני נוער, וכי בין התוקפים היו מורים ומרצים.

רצוני לשאול:

1. האם התופעה ידועה למשרדך?

2. מה היא הענישה הנהוגה כלפי התוקפים הקטינים, והאם מוצה הדין עם התוקפים המבוגרים?

3. האם ירועננו הנהלים ויחויבו מנהלי בתי-ספר לדווח על אירועים כאלו?

4. כיצד תצומצם התופעה?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

1.  התשובה היא כן. התופעה ידועה למשרד ומדאיגה אותו מאוד.

2. תלמידים מעל לגיל האחריות הפלילית התוקפים מינית, נענשים באמצעות ההליך הפלילי. תלמידים מתחת לגיל האחריות הפלילית מטופלים במסגרת בית-הספר ושירותי הרווחה.

בכל מקרה, מדיניות המשרד היא להעביר מסר חד-משמעי בדבר שלילת ההתנהגות המינית הפוגעת, גם לתלמידים הפוגעים עצמם ולבני משפחתם וגם לחברת התלמידים כולה.

על-פי הוראות חוזר מנכ"ל "התמודדות מערכת החינוך עם פגיעה מינית של תלמידים בתלמידים", תש"ס, 1999, בכל מקרה של פגיעה מינית יש לקיים התערבות מערכתית בקרב תלמידים. התערבות זו כוללת פעילות חינוכית עם כלל התלמידים, במקביל לעבודה הנעשית עם התלמידים המעורבים עצמם, דיונים עם צוותי חינוך ועם אוכלוסיית ההורים. במקרה שבו מעורב בפגיעה מינית בגיר העובד במערכת החינוך, מוגשת תלונה במשטרה. מיצוי הדין לגבי התוקפים הבגירים נעשה בהליך הפלילי.

3.  נוהלי המשרד לטיפול בפגיעה מינית בקרב תלמידים ובפגיעה מינית של עובד הוראה בתלמידים מפורטים וברורים - חוזרי מנכ"ל "התמודדות מערכת החינוך עם פגיעה מינית של תלמידים בתלמידים", תש"ס/2(א), 1999; "יצירת אקלים בטוח וצמצום האלימות במוסדות חינוך – פגיעת עובדי הוראה בתלמידים", תשס"ג/6(ב), 2003.

מדי שנה מתקיימים הכשרות וימי עיון המיועדים להטמיע את נוהלי הטיפול באירועים אלה בקרב מגוון אוכלוסיות של אנשי חינוך. על אירועים של פגיעה מינית בקרב תלמידים, או בין מורים לתלמידים, חלה חובת דיווח לפיקוח על בית-הספר ולמנהל המחוז.

4. משרד החינוך פועל לפיתוח כיוונים חדשים להתמודדות עם הנושא, כמו גיבוש תוכניות חדשות לאוכלוסיות יעד שונות; קיום הכשרות לאנשי חינוך לאיתור ולזיהוי תלמידים שעברו פגיעה מינית; קביעת יום מיוחד במערכת החינוך שיתמקד במניעת אלימות מינית וקיום הכשרות של פסיכולוגים חינוכיים לטיפול בקורבנות פגיעה מינית. נוצרים שיתופי פעולה בין-משרדיים ובין-ארגוניים לעבודה משולבת להתמודדות עם התופעה.

אין לי ספק כי לפנינו משימה גדולה וחשובה של יצירת שינוי בעמדות, בנורמות ובהתנהגות של מבוגרים ובני נוער. עם זאת, אני מאמין שעבודה מאומצת של כל הגורמים העוסקים בנושא יכולה לגרום לתפנית ולצמצום בממדי התופעה המדאיגה הזאת.


3533. אלימות מינית בקרב תלמידי בתי-ספר

חבר הכנסת יעקב מרגי שאל את שרת החינוך, התרבות והספורט
ביום כ"א בחשוון התשס"ו (23 בנובמבר 2005):

פורסם ב"ידיעות אחרונות" ביום ז' בחשוון תשס"ו, 9 בנובמבר 2005, כי תלמידי כיתה ג' בבית-הספר בשדרות התעללו בילדה מכיתה א'. אין זה המקרה היחיד לאחרונה של אלימות מינית על-ידי תלמידים וכלפי תלמידים.

רצוני לשאול:

1. האם נרשמה עלייה בתחום זה?

2. מה עושה משרדך למיגור התופעה?

סגן שרת החינוך, התרבות והספורט מגלי והבה:

אדוני היושב-ראש, אני מתכבד לענות על השאילתא של חבר הכנסת יעקב מרגי.

1.  הנתונים הנאספים במשרד מלמדים, כי בשנת הלימודים תשס"ד היתה עלייה של כ-20% בפניות אל הגורמים המקצועיים במשרד לצורך היוועצות באירועים של פגיעה מינית בקרב תלמידים. עם זאת, אין שום אפשרות לקבוע אם הדבר משקף עלייה בשכיחות התופעה, או לחלופין אם מדובר במודעות רבה יותר של הצוותים החינוכיים ובנכונותם לחשוף את התופעה.

2.  משרד החינוך פועל בכמה כיוונים על מנת להתמודד עם התופעה ולצמצם את ממדיה. להלן אפרט. התשובה היא ארוכה, אבל חשוב שהשואל, חבר הכנסת מרגי, ואלה שפנו ידעו את ההתייחסות שלנו לנושא.

א. קביעת מדיניות - חוזרי מנכ"ל המנחים את המערכת כיצד לטפל באירועים של פגיעה מינית - אני מדבר על החוזר המרכזי בתחום, שהוא חוזר תש"ס/2(א), "התמודדות מערכת החינוך עם פגיעה מינית של תלמידים בתלמידים" - מציגים מדיניות ברורה בנושא הטיפול בפגיעות מיניות בקרב תלמידים, על הרצף שבין הטרדה מינית לבין עבירת מין. העקרונות המנחים של החוזר הם, וזה החשוב: הפסקת הפגיעה, טיפול בנפגע, טיפול בפוגע, דיווח לפי חוק כאשר דיווח מתבקש, הפעלת התערבות בקרב אוכלוסיות בית-הספר, כמובן של המורים, התלמידים וההורים.

ב. שירות אנשי מקצוע וצוותים חינוכיים  -  השירות הפסיכולוגי הייעוצי במשרד החינוך, שנקרא שפ"י,  עוסק בהכשרת אנשי מקצוע וצוותים חינוכיים בנושא. ההכשרה כוללת הקניית ידע על תופעת הפגיעה המינית בילדים לצורך איתור, זיהוי ופיתוח התמודדות הולמת עם ילדים העוברים פגיעה והתעללות בתוך משפחתם, או מחוצה לה, ועם תלמידים הפוגעים מינית בתלמידים אחרים.

ג.  פיתוח חומרי לימוד עדכניים -  המשרד מפתח חומרי למידה שיסייעו לצוותים החינוכיים לעבוד עם תלמידים בנושאים הקשורים לפגיעה מינית. החומרים מותאמים לגילים שונים, החל מגיל הגן, כמו התוכנית "לומדים לשמור על עצמנו" משנת 1994, וכלה בחטיבה העליונה, בתוכנית "זה לא מין, זו פגיעה" משנת 2005, היוצאת בימים אלה אל המערכת.

ד.  הפעלת תוכניות מניעה - המשרד מפעיל כמה תוכניות מניעה בתחום מניעת ההטרדה והפגיעה המינית:  תוכניות לחינוך מיני; התוכנית "חברות וזוגיות ללא אלימות"; תוכניות למניעת התעללות בילדים; התוכניות "מוגנות ואחריותיות".

ה. טיפול - בשש השנים האחרונות הכשיר המשרד למעלה מ-400 פסיכולוגים חינוכיים לטיפול בילדים קורבנות פגיעה מינית. המשרד החליט לקחת אחריות לטיפול בקורבנות פגיעה מינית שנפגעו במסגרת בית-הספר, אף שטיפול ארוך טווח אינו חלק מהגדרת האחריות של הפסיכולוג החינוכי. בכל זאת המשרד ממשיך לעקוב.

אשר לתלמידים מתחת לגיל האחריות הפלילית הפוגעים מינית בתלמידים אחרים – להם אין מענה טיפולי מטעם המדינה, בניגוד לתלמידים מעל לגיל 12, המקבלים טיפול בשירות המבחן לנוער במשרד הרווחה.

נסים זאב (ש"ס):

זו לא הצעה לסדר-היום, זו רק שאילתא.

סגן שרת החינוך, התרבות והספורט מגלי והבה:

הנושא כל כך חשוב, ואני יודע שאתה בין חברי הכנסת החרוצים שנשארים עד שעות מאוחרות. אם אין לך סבלנות - - -

נסים זאב (ש"ס):

יש לי סבלנות, אדוני סגן השרה. בשאילתא בעל-פה עונים באריכות, אבל בשאילתא בדרך כלל לא.

היו"ר חמי דורון:

חבר הכנסת נסים זאב, סגן השרה מצא לנכון לתת תשובה מנומקת, מלומדת, רחבת היקף. מה פסול בכך? בדרך כלל אנחנו מתלוננים שאנחנו לא מקבלים תשובות או ששמים עלינו קצת פס ולא נותנים לנו תשובות, אז כשסוף-סוף אנחנו מקבלים תשובה מסודרת גם כן יש לנו טענות?

סגן שרת החינוך, התרבות והספורט מגלי והבה:

השואל מקשיב והוא גם מעודד אותי להמשיך, והוא מהסיעה שלך אפילו.

עבד-אלמאלכ דהאמשה (רע"ם):

במקרה הזה, באופן נדיר ביותר, חבר הכנסת נסים זאב צודק.

היו"ר חמי דורון:

אני לא מסכים. אני שמח שסוף-סוף מישהו נותן תשובה רצינית ולא מחפף בתשובה, שלוש שורות וגמר את התשובה שלו, רק בשביל לצאת ידי חובה.

נסים זאב (ש"ס):

הייתי גומר את ספר שמואל ואת מלכים בזמן הזה.

היו"ר חמי דורון:

נו, אני מציע שתתחיל לעסוק בדבר תורה אם אתה מרגיש שאתה מבזבז את זמנך, חבר הכנסת נסים זאב. נראה לי שחבר הכנסת מרגי מרגיש שהוא מקבל סוף-סוף תשובה על שאילתתו.

נסים זאב (ש"ס):

אני בעד להישאר במסגרת כללים המקובלים בכנסת.

היו"ר חמי דורון:

בסדר, זה חלק מהדברים המקובלים.

סגן שרת החינוך, התרבות והספורט מגלי והבה:

אדוני היושב-ראש, אני מודה לך. התייחסנו ברצינות לתשובה. אני יודע שהיא ארוכה, אבל אני רואה שהשואל, חבר הכנסת מרגי, רוצה את התשובה ואני שמח לתת אותה.

המשרד יזם בשעתו פנייה לוועדה לזכויות הילד בכנסת, שהטילה על המשרד, בשיתוף עם משרד הרווחה, לזמן ועדה שתציע פתרון ממלכתי לטיפול בילדים אלה. ועדה זו, שכללה נציגים ממשרדי החינוך, הרווחה, הבריאות והמשטרה, פגשה את כל העמותות הרלוונטיות בתחום וכן אנשי מקצוע מן האקדמיה, והיא הגישה את המלצותיה לבניית תוכנית-אב לאומית למתן פתרון מקיף לנושא.

בהמלצות האלה אנחנו מדברים על קביעת יום בשנה שבו תעסוק מערכת החינוך כולה בנושא האלימות המינית וההתמודדות עמה. קודם לכן היה דיון על תאונות הדרכים וראינו איזו חשיבות יש לנושא  וכמה צריך להתייחס אליו. אותו דבר בעבירות שחובה עלינו לטפל בהן ולעקור אותן מן השורש.

בשנת הלימודים התשס"ו נקבע 21 בפברואר 2006 והשבוע שבמהלכו הוא חל כשבוע שבו תעסוק כל המערכת בנושא: מערכת החינוך נגד אלימות מינית. אני בטוח שנכין את כל מה שנדרש מאתנו כמערכת, כדי שהיום הזה גם יושרש, גם יטופל, והאנשים –  הקורבנות וגם הפוגעים בגיל הילדות – יבינו את משמעות הדברים, ואיך אנחנו ביחד עם משרדי הממשלה האחרים, משרד הרווחה, המשרד לביטחון פנים ומשרד המשפטים, וכל העמותות הנוגעות בדבר וכמובן ההורים וועדי ההורים, נעשה כל שביכולתנו כדי להוציא את התופעות האלה ולבער אותן מקרבנו.

היו"ר חמי דורון:

אני מודה לסגן השרה.

נסים זאב (ש"ס):

אדוני סגן השרה, במקום שילמדו חינוך מיני, שילמדו קצת צניעות.

היו"ר חמי דורון:

חבר הכנסת נסים זאב, אתה מפריע לחברך לסיעה לשאול שאלה נוספת.

יעקב מרגי (ש"ס):

מכובדי סגן השרה, קודם כול רציתי להודות לך על התשובה המנומקת והמפורטת. חכם נסים חברי, במהלך התשובה, לאחר ההערה שלך, הוא חסך לי שאלה. רציתי לשאול את כבוד סגן השרה על התגברות האלימות בבתי-הספר ועל ריבוי הפגיעות המיניות בילדים. זו כמעט תופעה. ציינת עלייה של כ-20%, ורציתי לשאול למה לא יעשו שבוע למניעת אלימות. אני שומע, ברוך השם, שזה מתוכנן לקראת פברואר 2006.

השאילתא נבעה מהמקרה שציינו בשדרות. היום רבים ההורים ששולחים את הילדים לבתי-הספר או לשחק במתקני המשחקים, ברחוב או במתנ"סים - עד שהילד חוזר הביתה בריא ושלם הם בחרדה גמורה. תופעה כזאת היא לא בריאה לחברה בריאה.

סגן שרת החינוך, התרבות והספורט מגלי והבה:

אני מסכים עם הקביעה שלך, וכולנו צריכים לפעול כאזרחים, לא רק כמערכת חינוך.

עבד-אלמאלכ דהאמשה (רע"ם):

אני מבקש שהתשובה תהיה באותה מידה כמו התשובה הקודמת.

סגן שרת החינוך, התרבות והספורט מגלי והבה:

חבר הכנסת דהאמשה והרב נסים, אני יודע שאתם מקפידים, אבל נראה לי שהשעון הפיזי התחיל להקשות.

היו"ר חמי דורון:

אני מקווה שזה לא השעון הביולוגי שמקשה.

נסים זאב (ש"ס):

אנחנו משתעשעים לקראת סוף הקדנציה.

סגן שרת החינוך, התרבות והספורט מגלי והבה:

אני מצטרף לתקוותו של היושב-ראש.

אלה תופעות שליליות בחברה שלנו, אם החברה הערבית ואם החברה הישראלית בכללותה. כולנו צריכים לשתף פעולה ולפעול להוצאת כל הרוע מקרבנו בחברה הזאת. תודה רבה.

3556. ידיעה על מימון ממשלתי של הסרט "גן עדן עכשיו"

חבר הכנסת אמנון כהן שאל את שרת החינוך, התרבות והספורט
ביום כ"ח בחשוון התשס"ו (30 בנובמבר 2005):

פורסם ב"מעריב" ביום ט"ז בחשוון תשס"ו, 18 בנובמבר 2005, כי הסרט "גן עדן עכשיו", המציג באור אנושי את המחבל המתאבד הפלסטיני, זכה למימון ממשלתי מקרן הקולנוע הישראלי.

רצוני לשאול:

1. האם נכון הדבר?

2. אם כן - באילו סכומים ומי החליט על כך?

3. האם יישקל סיוע זה בשנית?

תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)

1.  התסריט "גן עדן עכשיו" הוגש לקרן הקולנוע הישראלי, אך הוחלט שלא לתמוך בהפקתו. אשר לסיוע במימון הפרסום וההפצה של הסרט, לא הוגשה עד כה בקשה לקרן וממילא לא ניתן סיוע שכזה.

2–3. לאור האמור, השאלות אינן רלוונטיות.

היו"ר חמי דורון:

תודה רבה, אדוני.


מסמכים שהונחו על שולחן הכנסת

היו"ר חמי דורון:

הודעה לסגן המזכיר.

סגן מזכיר הכנסת דוד לב:

ברשות יושב-ראש הישיבה, הנני מתכבד להודיע, כי הונחו על שולחן הכנסת –

לקריאה שנייה ולקריאה שלישית: הצעת חוק הנהיגה הספורטיבית, התשס"ו-2005, שהחזירה ועדת החינוך, התרבות והספורט; הצעת חוק צער בעלי-חיים (הגנה על בעלי-חיים) (תיקון מס' 4), התשס"ו-2005, שהחזירה ועדת החינוך, התרבות והספורט; הצעת חוק צער בעלי-חיים (הגנה על בעלי-חיים) (תיקון מס' 5), התשס"ו-2005, שהחזירה ועדת החינוך, התרבות והספורט; והצעת חוק מרשם האוכלוסין (תיקון מס' 9), התשס"ו-2005, שהחזירה ועדת הפנים ואיכות הסביבה. תודה.

היו"ר חמי דורון:

תודה רבה.


הצעת חוק המקרקעין (תיקון מס' 27) (תאורה בשבת ובמועד), התשס"ו-‏2005
[רשומות (הצעות חוק, חוב' כ/106).]
(קריאה ראשונה)


היו"ר חמי דורון:

אנחנו עוברים להצעת חוק המקרקעין (תיקון מס' 27) (תאורה בשבת ובמועד), התשס"ו-2005 -קריאה ראשונה. חבר הכנסת משה גפני יציג את החוק, בבקשה.

משה גפני (דגל התורה):

אדוני היושב-ראש, רבותי חברי הכנסת, הנני מתכבד להגיש את הצעת חוק המקרקעין (תיקון מס' 27) (תאורה בשבת ובמועד), התשס"ו-2005, לקריאה ראשונה.

הצעת החוק  היא תוצאה של מקרים מספר שבהם אחד מדיירי בית משותף שרצה להתקין תאורה על חשבונו, על מנת שלא יעלה בשבת במדרגות בחושך - התברר שעל-פי החוק הוא לא יכול לעשות את זה. פניתי ליועץ המשפטי של האגודה לתרבות הדיור, והלה השיב לי שאכן יש לקונה בחוק, באופן הזה שאין לו אפשרות חוקית, אלא אם כן אני אתקן את החוק.

הנחתי הצעת חוק, והיא אושרה בקריאה טרומית ונדונה בוועדת הפנים ואיכות הסביבה והוכנה לקריאה ראשונה. הכול מדובר שההתקנה והאחזקה וחשבון החשמל הם על חשבון המתקין. הממשלה ביקשה להוסיף, וזה ייתוסף בהצעת החוק המופיעה כאן בפניכם: אם ניתנה על כך הודעה מוקדמת לנציגות הבית המשותף והתחייבות מצד בעל הדירה להשיב את המצב לקדמותו ולשאת בהוצאות הכרוכות בכך אם לא יהיה עוד צורך במנגנון. אם הוא מתקין, למשל, שעון שבת או הוא מתקין מנורה, ולאחר מכן, כאשר אין צורך בעניין או כאשר כולם מסכימים לשים שעון שבת או כשהוא עוזב את הבניין, הוא צריך לסלק על חשבונו את המנגנון אם הוא נדרש לכך, והכול על חשבונו.

הדבר הנוסף: אין בהפעלת המנגנון משום מטרד ופגיעה בבעל דירה אחרת. למשל, אם הוא שם מנורה בשבת וזה בדיוק מעל חלון שפונה לחדר המדרגות או לכל מקום אחר והתאורה הזאת מפריעה, אין לו אפשרות לעשות את זה, הוא צריך להתקין את זה על חשבונו במקום שזה לא מפריע לאף אחד. ברגע שהוא מסלק את המנגנון או את המנורה או כל דבר אחר, הכול נעשה על חשבונו, וזה על מנת לאפשר לאדם לגור בבית משותף ולא לפגוע בדתו או במצפונו, וכדי שהוא יוכל להסתובב כמו יתר הדיירים בחדר המדרגות או ברכוש המשותף, להסתובב גם בשבת באופן כזה שיש לו תאורה.

אני מבקש את אישורכם, חברי הכנסת, בקריאה ראשונה, ולהעביר את זה לוועדת הפנים ואיכות הסביבה להכנה לקריאה שנייה ושלישית. תודה רבה.

היו"ר חמי דורון:

תודה רבה. אני קצת אחרוג מהמנהג. חבר הכנסת נסים זאב, אתה ביקשת את זכות הדיבור, נכון? יש עוד מישהו שרוצה, חבר הכנסת דהאמשה, עוד מישהו? חבר הכנסת יעקב מרגי, ובזה תם סדר הדוברים. אני נועל את רשימת הדוברים; אני לא רוצה לקחת סיכון שאולי מישהו יבוא מבחוץ, הרב רביץ למשל.

נסים זאב (ש"ס):

אדוני היושב-ראש, חברי הכנסת, זה נשמע כמו איזה מפגע אקולוגי שעלול להיות אם מישהו יתקין איזו נורה או איזו תאורה על חשבונו, וכמה פעמים הרב גפני הדגיש "על חשבונו", שמא חס ושלום השכן ייפגע מכך שהוא יהיה שותף בהוצאה. לא חשבנו לרגע בהצעת החוק שמישהו אחר יצטרך לשלם על תאורה ששכן אחר רוצה להשתמש בה. עצם הרעיון שצריך הצעת חוק לדבר כזה פעוט, זה דבר מגוחך. אני חושב שדברים כאלה צריכים להיות בתקנות ולא בהצעת חוק, אבל אולי טוב שזה בהצעת חוק, כי בסופו של דבר בסטטיסטיקות רואים שהרב גפני הביא הרבה הצעות חוק, ואני מאוד שמח כשאני קורא למשל את העיתון "שעה טובה", שאומרים שש"ס זה zero, זה אפס - -

יעקב מרגי (ש"ס):

ל"שעה טובה", אין להם תאורה במדרגות, הם לא ראו מה הם עושים.

נסים זאב (ש"ס):

- - שש"ס לא עשו כלום בקדנציה הזאת, ואגודת ישראל, עם חמשת מנדטים שלה, מה שהיא עשתה, מהפכת עולם.

אז אני רוצה לספר לכם, למשל, על איזו הצעת חוק שהעברתי בקריאה טרומית וביקשתי להעביר אותה לוועדת הכלכלה, בנושא של פטור ממס לדירה שנייה – דיור רווחה - גם בנושא ארנונה, גם בנושא של מס שבח. ולצערי הרב, בא הרב ליצמן לוועדת הכלכלה, בחירוף נפש, אמר שהנושא הזה חייב להיות נדון בוועדת הכספים. הוא לא מוכן לוותר, במסירות נפש הוא בא, בחירוף נפש. אם הייתם יודעים איך הוא בא לוועדת הכנסת, אתם לא תאמינו. ואני מחכה חודש וחודשיים, ושולח עוד מכתב, אדוני יושב-ראש ועדת הכספים, אולי תואיל בטובך, למען השם, תעשה טובה, תביא את זה. כן, כן, אני עוד מעט מנקה שולחן.

הוא מנקה את השולחן, הוא מוחק אותנו, הוא לא רוצה שהחוק הזה יבוא על השולחן. אז איך מוחקים מהשולחן? או שמעלים את הנושאים, דנים לגופו של עניין, מקבלים החלטות, או שלוקחים את הצעת החוק וקוברים אותה, כי אנחנו השפנים של הממשלה הזאת, אנחנו עושי דבריה.

אדוני היושב-ראש, אני חושב שזוהי עבירה על תקנות, כשיושב-ראש נדרש להביא פעם אחר פעם את הצעת החוק שעברה במליאה והוא לא מביא את זה רק משיקולים זרים או משיקולים פוליטיים. אני חושב שהדברים האלה אין להם מקום בכנסת ישראל, אין להם מקום בדמוקרטיה, ולא יכול להיות שרק משום שהוא היה יושב-ראש, הוא יחליט אם זה יבוא או לא יבוא ומתי יבוא. צריך קודם כול להגביל את זה בזמן, ואם הוועדה רואה לנכון שהחוק הזה אולי מוגזם, יש הרבה עלויות, הרבה הוצאות - הוועדה תחליט, הכנסת תחליט. אבל כאשר המליאה החליטה כן להעביר, האוצר כן המליץ, ויושב-ראש ועדת הכספים לא רואה לנכון להעביר את זה, אני רואה את זה בחומרה רבה.

היו"ר חמי דורון:

חבר הכנסת נסים זאב, אני חייב לומר לך שאני מסכים עם מה שאמרת, אבל אני חושב שהדרך הנכונה היא דווקא לא לנאום את זה מעל דוכן הכנסת.

נסים זאב (ש"ס):

לא, אני ראיתי לנכון לנאום את זה מעל דוכן הכנסת, אחרי שכל כך אוזניים ערלות - - -

היו"ר חמי דורון:

אני כאיש שינוי בא ומביע בך תמיכה, ולא משיקולים זרים דווקא, אלא אני באמת חושב שכך צריך להיות, וצריך לבדוק בתקנון אם אכן יש - - -

משה גפני (דגל התורה):

אחרי חצי שנה אפשר להעביר את זה לוועדה אחרת.

היו"ר חמי דורון:

אחרי חצי שנה זו לא חוכמה. הבעיה היא שאולי צריך לתקן את התקנון. יכול להיות שזו עילה מפורשת לפנות לוועדת האתיקה של הכנסת או ליושב-ראש הכנסת, שיקרא לסדר את אותו יושב-ראש ועדה. זה לאו דווקא בוועדת הכספים - - -

נסים זאב (ש"ס):

כן, אבל זה כבר לא יעזור לקדנציה הזאת. תודה.

היו"ר חמי דורון:

ראיתי את זה קורה גם בוועדות אחרות, וחבל שכך.

חבר הכנסת עבד-אלמאלכ דהאמשה, בבקשה.

עבד-אלמאלכ דהאמשה (רע"ם):

כבוד היושב-ראש, חברי חברי הכנסת, אם באמת להתייחס לנושא הזה, גם לי יש מה לומר בנושא של קבירת חוקים. אנחנו, חברי הכנסת הערבים, לעתים נדירות מצליחים להעביר חוק בקריאה מקדמית - אני מדבר על עצמי, בכל אופן - ויצא שזכיתי להעביר בקריאה מקדמית את החוק של הקלות לנכים בתשלום אגרת הטלוויזיה, או פטור לנכים, יותר נכון, מתשלום אגרת הטלוויזיה. מה יותר צודק מזה, חבר הכנסת גפני? מה יותר טוב? מה יותר מועיל? הרי רק בשנה שעברה היו שביתות אין-סוף של הנכים, שכל הקצבה שלהם היא 1,610 שקלים. תארו לכם, אדם נכה חייב לחיות מקצבה כזאת כל חודש. אני לא יודע אם זה לחשמל, אם זה למים, אם זה לארנונה של העירייה, אם זה ללחם, אם זה לבגדים. אז עברה פה בכנסת באופן צודק ביותר הצעת חוק לפטור אותם מתשלום אגרת טלוויזיה.

ואני, נסים זאב, גם השתדלתי. אני לא ידעתי שאני שייך לש"ס, אגב, או למשהו כמו ש"ס, אבל ההצעה גם כן נמצאת שם. אני מדבר לציבור כולו. אני לא חושד ביושב-ראש הוועדה שהוא דווקא בגללי או נגדי, אבל בסוף זו התוצאה. ואני יודע שהנכים עצמם התקשרו, הם כתבו מכתבים, שלחו לי העתקים, לוועדה עצמה, שתואיל להעביר את ההצעה המקדמית הזאת, אבל היא לא עברה. אני לא בטוח שהיושב-ראש יעביר אותה בשבוע האחרון שנותר לנו. הלוואי שאכן כך יהיה.

לגופה של הצעת החוק, אדוני היושב-ראש, אני חושב שההצעה טובה. במחילה, היא קצת מביישת אותנו. כי אם איש בבית משותף רוצה להאיר על חשבונו ומכספו את חדר המדרגות, למה שהדיירים האחרים יתנגדו? מישהו מעוניין שדווקא יהיה חושך בחדר המדרגות או במקום המשותף הזה? ואחד שאומר: אני רוצה להאיר על חשבוני, והשני אומר: לא, אני רוצה חושך - אנחנו נעמוד, חבר הכנסת גפני, עם אנשי האור ולא עם אנשי החושך, ואנחנו נצביע בעד הצעתך. אני חושב שהיא הצעה טובה, מה עוד שאתה מתנה את זה בכך שאם הדיירים לא רוצים, יכולים להתנות על החוק - אז מה יותר טוב מזה. תודה רבה.

היו"ר חמי דורון:

תודה רבה. חבר הכנסת יעקב מרגי, בבקשה. אני מקווה שלא תישא פה הספדים על קבורת הצעות החוק.

יעקב מרגי (ש"ס):

אדוני היושב-ראש, חברי חברי הכנסת, חברי חבר הכנסת נסים זאב, עשית עוול לפרוטוקול "דברי הכנסת" שהכנסת את שם העיתון הזה. זה אחד הניירות הכי זולים שמסתובבים בבני-ברק.

נסים זאב (ש"ס):

אבל אני רואה את התמונה של גפני כל שבוע שם.

משה גפני (דגל התורה):

אני לא מצטלם.

יעקב מרגי (ש"ס):

חבר הכנסת גפני, אני אומר לך את האמת. במצב נורמלי, במדינה נורמלית, במדינה מתוקנת, אין מקום לחוק כזה. כי לכאורה, אדם רוצה להאיר על חשבונו - תאיר. ואתה יודע מה, גם אם לא על חשבונך והשכן חי אתך חיים טובים, ביג דיל. שבת, מה קרה. אבל אני זוכר שזה עלה בקריאה טרומית, ואני זוכר איך זה הפריע, אני לא יכול להגיד למפלגה. בהגינות, אני אומר בכנות, ראיתי שהחברים שלו גערו בו אפילו. זה לא היה במקום, אבל מה לעשות, כנראה יש כאלה, במיוחד שהשבוע מתפרסם מדד השנאות במדינה. יש היום מדד לכל דבר - מדד הביטחון, מדד האלימות, מדד העוני. פרסמו בעיתון השבוע את מדד השנאות, ממי הציבור סולד. יש מדרגה ראשונה, מדרגה שנייה, מדרגה שלישית. אתה רואה שבחלק מהמקרים, בחלק מהאוכלוסיות, החרדים תופסים מקום  שני או שלישי. אז בחברה כזאת - - -

משה גפני (דגל התורה):

מקום שני או שלישי, כל הכבוד, מי לפנינו?

יעקב מרגי (ש"ס):

תלוי את מי שואלים. יש מתנחלים, יש ערבים.

עבד-אלמאלכ דהאמשה (רע"ם):

סוף-סוף הערבים בראש.

יעקב מרגי (ש"ס):

אותי לימדו שצרת רבים נחמת אתה יודע, אני לא רוצה להגיד מי. אבל אני חושב שלא צריכה להיות שנאה בכלל; אז חלוקים בדעות.

נסים זאב (ש"ס):

- - -  מה זה קשור?

יעקב מרגי (ש"ס):

לכן, אדוני היושב-ראש, ודאי שצריך להעביר את החוק הזה, לצערנו הרב. אם החברה שלנו תשתנה ונלמד להבין שיש אי-אלו חילוקי דעות – וכבר רצתה חברה אחת בהיסטוריה לעשות דעה אחת, שפה אחת ודברים אחדים, ולא צלח. הם בנו מגדל, זה מגדל בבל. ומה היתה התוצאה? משם נפוצו כל השפות וכל הדעות. לכן, זה גם בריא, ולא נורא שלא כולנו מסכימים, ולא נורא שאנחנו חלוקים. חז"ל אמרו, כשם שפרצופיהם שונים כך דעותיהם שונות. אבל מה לעשות, כל עוד יש שנאה, כל עוד יש הסתכלות לא עניינית, החוק הזה במקום, וודאי שנתמוך בו.

לסיום, אדוני היושב-ראש, אני הייתי רוצה לדבר על מה שהספידו פה חברי בתום הקדנציה הזאת. אדוני היושב-ראש וחברי המזכירות, יורדות לטמיון שעות רבות של חקיקה טובה, שבחלקה, אגב, הממשלה תמכה בקריאה הטרומית. כל הקריאות הטרומיות שלא זכו להגיע לקריאה ראשונה ירדו לטמיון. צריך לחזור, זה הרבה משאבים, הרבה כסף, הרבה זמן חיובי של הכנסת. ואני חושב, אני זורק חומר למחשבה, שהגיע הזמן שתהיה בקרה גם על עבודת הוועדות בכנסת.

היו"ר חמי דורון:

תודה רבה, חבר הכנסת מרגי. אני רוצה לומר רק דבר אחד, חבר הכנסת גפני. אני הקשבתי בתשומת לב למה שאמרת. הרי גם חבר הכנסת גפני אמר שהוא לא רוצה להאשים מפלגה - - -

משה גפני (דגל התורה):

חבר הכנסת מרגי.

היו"ר חמי דורון:

חבר הכנסת מרגי אמר שהוא לא רוצה להאשים מפלגה שהתנגדה להצעת החוק שלך, אלא חברים מסוימים בה, ואני אומר לך בכנות שאני חושב שטוב עשית שהכנסת בהצעת החוק שלך, בצורה מפורשת וברורה, שאדם אמור לשלם בעבור ההוצאות בגין הפעלת החשמל או אותם אביזרים – האדם שמתקין את זה. בכך אתה מונע מריבת חינם, זה הכול. לכן – יישר כוח. אומנם לא אצביע בעבור הצעת החוק שלך, אבל לא אצביע נגדה. אני חושב שהיא הצעת חוק הגונה והוגנת.

אנחנו מצביעים.

עבד-אלמאלכ דהאמשה (רע"ם):

ואני חשבתי ששכנעתי אותך... אם יש דייר אחד – זאת לא חובה. אם יש דייר אחד שלא רוצה.

היו"ר חמי דורון:

לכן אני חושב שהצעת החוק היא הוגנת. הצעת החוק הוגנת, אני לא מתנגד לה. הצעת החוק היא בהחלט הוגנת, והיא בסדר גמור – לפחות מבחינתי.

אנחנו מצביעים.

הצבעה מס' 11

בעד ההצעה להעביר את הצעת החוק לוועדה – 4
נגד – אין
נמנעים – 1
ההצעה להעביר את הצעת חוק המקרקעין (תיקון מס' 27) (תאורה בשבת ומועד), התשס"ו-2005, לוועדת הפנים ואיכות הסביבה נתקבלה.

היו"ר חמי דורון:

ובכן, ארבעה בעד, אין מתנגדים, נמנע אחד. הצעת החוק עברה בקריאה ראשונה ותועבר לוועדת הפנים ואיכות הסביבה להמשך הדיון.

משה גפני (דגל התורה):

תודה רבה.

היו"ר חמי דורון:

חברי הכנסת, תם סדר-היום. הישיבה הבאה - מחר, יום שלישי, י"ב בכסלו תשס"ו, 13 בדצמבר 2005, בשעה 16:00. ישיבה זו נעולה.

הישיבה ננעלה בשעה 20:22.

