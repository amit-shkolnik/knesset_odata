תוכן העניינים
הודעת יושב-ראש הכנסת	3
מסמכים שהונחו על שולחן הכנסת	6
סגן מזכיר הכנסת דוד לב:	6
הצעת חוק הבחירות לכנסת (תיקון מס' 54), התשס"ו-2005	7
גדעון סער (בשם ועדת החוקה, חוק ומשפט):	8
הודעת יושב-ראש ועדת הכנסת	15
רוני בר-און (יו"ר ועדת הכנסת):	15
הצעת ועדת החוקה, חוק ומשפט להסיר מסדר-יומה של הכנסת  את הצעת חוק לפיזור הכנסת השש-עשרה, התשס"ה-2004	16
מיכאל איתן (יו"ר ועדת החוקה, חוק ומשפט):	16
אריה אלדד (האיחוד הלאומי - ישראל ביתנו):	27
אריה אלדד (האיחוד הלאומי - ישראל ביתנו):	30
הצעת ועדת החוקה, חוק ומשפט בדבר חלוקת הצעת חוק הבחירות  לכנסת  (תיקון מס' 55) (ביטול  התקשרויות בין רשימות מועמדים), התשס"ו-2005	35
מיכאל איתן (יו"ר ועדת החוקה, חוק ומשפט):	36
רוני בר-און (אחריות לאומית):	38
אריה אלדד (האיחוד הלאומי - ישראל ביתנו):	42
החלטה בדבר תיקון טעות בחוק הליכי חקירה והעדה  (התאמה לאנשים עם מוגבלות שכלית או נפשית), התשס"ו-2005	43
מיכאל איתן (יו"ר ועדת החוקה, חוק ומשפט):	43
מסמכים שהונחו על שולחן הכנסת	44
סגן מזכיר הכנסת דוד לב:	44
הצעת חוק העיטורים בצבא-הגנה לישראל  (תיקון מס' 3) (הענקת עיטור לאזרח), התשס"ו-2005	45
סגן שר הביטחון זאב בוים:	45
עבד-אלמאלכ דהאמשה (רע"ם):	46
אורי אריאל (האיחוד הלאומי - ישראל ביתנו):	48
נסים זאב (ש"ס):	49
הצעה לסדר-היום	51
סכנת הנפשות והפחד שבהם נתונים תושבי הדרום החיים  תחת מתקפת "קסאמים" בעקבות עקירת גוש-קטיף	51
צבי הנדל (האיחוד הלאומי - ישראל ביתנו):	51
סגן שר הביטחון זאב בוים:	54
עבד-אלמאלכ דהאמשה (רע"ם):	58
הצעת חוק שירות ביטחון (תיקון מס' 14)  (מסלול הנוער החלוצי הלוחם), התשס"ו-2005	60
סגן שר הביטחון זאב בוים:	60
אורי אריאל (האיחוד הלאומי - ישראל ביתנו):	62
נסים זאב (ש"ס):	62
מסמכים שהונחו על שולחן הכנסת	64
סגנית מזכיר הכנסת ירדנה מלר-הורוביץ:	64
הצעת חוק סדר הדין הפלילי (חקירת חשודים) (תיקון מס' 2), התשס"ו-2005	64
סגן השר לביטחון פנים יעקב אדרי:	64
הצעת חוק הכניסה לישראל (תיקון מס' 16)  (כניסה למקום המשמש למגורים), התשס"ו-2005)	67
סגן השר לביטחון פנים יעקב אדרי:	67
רשף חן (שינוי):	72
נסים זאב (ש"ס):	74
טלב אלסאנע (רע"ם):	75
הצעת חוק מועצת הצמחים (ייצור ושיווק) (תיקון מס' 7), התשס"ו-2005	77
נסים זאב (ש"ס):	79
רשף חן (שינוי):	80
שר החקלאות ופיתוח הכפר ישראל כץ:	81
הצעת חוק לתיקון פקודת מחלות בעלי-חיים (מס' 4), התשס"ו-2005	83
שר החקלאות ופיתוח הכפר ישראל כץ:	83
מסמכים שהונחו על שולחן הכנסת	84
סגנית מזכיר הכנסת ירדנה מלר-הורוביץ:	84


עדכון אחרון: 11/06/06

דברי הכנסת
ו / מושב רביעי / ישיבות רצ"ז—רצ"ט /
ד'—ו' בכסלו התשס"ו / 5-7 בדצמבר 2005 / 6
חוברת ו'
ישיבה רצ"ז













הישיבה המאתיים-ותשעים-ושבע של הכנסת השש-עשרה
יום שני, ד' בכסלו התשס"ו (5 בדצמבר 2005)
ירושלים, הכנסת, שעה 16:00


הודעת יושב-ראש הכנסת

היו"ר ראובן ריבלין:

רבותי חברי הכנסת, היום יום שני, ד' בכסלו תשס"ו, 5 בחודש דצמבר 2005 למניינם. אני מתכבד לפתוח את ישיבת הכנסת.

בראשית ישיבת הכנסת, רבותי חברי הכנסת, אני רוצה לברך את סגן מזכיר הכנסת החדש אשר נבחר ואשר הוא בן-בית פה, למעלה מ-28 שנים כמזכיר של אחת הסיעות - נאזם בדר, שהוא עובד הציבור הראשון בכנסת אשר הוא בתפקיד בכיר כל כך והוא ערבי. אני חושב שהדבר הזה חשוב, שכן הכנסת חוקקה חוק המחייב אותנו להעדפה מתקנת, ואני שמח מאוד בעניין העקרוני. יותר מכך אני שמח בעניין האישי, שכן אני מכיר את נאזם מהיום שהגעתי לכנסת בשנת 1988. ידיעותיו והיכולת שלו והבקיאות שלו בכל רזי התקנון יכולות רק להבטיח לנו  שזכינו באדם מקצועי לעילא ולעילא, וכולנו נתברך במקצועיותו. אני מברך את נאזם - - -

רוני בר-און (אחריות לאומית):

אפשר למחוא כפיים?

היו"ר ראובן ריבלין:

לא, אסור למחוא כפיים.

טלב אלסאנע (רע"ם):

אפשר משפט אחד?

היו"ר ראובן ריבלין:

לא, אין צורך. אחר כך תוכל לברך אותו; באחת ההזדמנויות שתדבר, תוכל לדבר גם עליו. אני לא רוצה להפוך את זה לדבר שהוא - הוא לא נבחר אלא בזכות ידיעותיו ויכולתו.

טלב אלסאנע (רע"ם):

מגיעה תודה גם ליושב-ראש.

היו"ר ראובן ריבלין:

היושב-ראש עשה את תפקידו. דרך אגב, היושב-ראש לא עשה דבר; זה ועדת המכרזים בראשות סגן מזכיר הכנסת, או יותר נכון מזכיר הכנסת בפועל דוד לב, אשר נמצא אתנו, וכל הזמן רוצה ללכת ואנחנו לא נותנים לו.

רבותי חברי הכנסת, אני מתחיל בסדר-היום. הייתי גם מבקש לבשר לכם שנקיים את ישיבות הכנסת עד 25 בחודש דצמבר בצורה מסודרת. בתאריך 1 בינואר נכנסת לפעולה ועדת הבחירות המרכזית; שבוע לפני כן אנחנו צריכים למסור לה את הבניין. 25 בחודש הוא התאריך של שבוע לפני 1 בינואר, אבל בפועל דיוני הכנסת יסתיימו ביום האחרון - ב-21 בחודש דצמבר.

רוני בר-און (אחריות לאומית):

25 זה יום שני.

היו"ר ראובן ריבלין:

יכול להיות, אז 24 זה שבוע, בדיוק עד 31. התיקון נכון. מכל מקום, כמובן הכנסת אינה מתפזרת. הכנסת יוצאת לפגרת בחירות מחויבת המציאות. בכל עת שנתבקש על-ידי חברי הכנסת ונראה שמדובר בנושא חשוב מבחינה לאומית ישראלית, מובן שנקיים דיוני כנסת. גם  הצעות חוק שתובאנה על-ידי הממשלה ויתבקש אישור הכנסת, ואם הכנסת תאשר - - -

מוחמד ברכה (חד"ש-תע"ל):

- - -

רוני בר-און (אחריות לאומית):

לפי התקנון העניין הזה טעון אישור ועדת הכנסת.

היו"ר ראובן ריבלין:

ההצעה הזאת תובא כך. צודק חבר הכנסת ברכה, שמיום פרסום הצו קיימים 21 יום המאפשרים לכל חבר כנסת לבוא ולבקש. הואיל והצו מפרסם את 90 היום, ועדת הכנסת נכנסת. מובן שאם יהיה חבר כנסת אשר יבוא לנשיא ויקבל ממנו את הגושפנקה ואת התפקיד להרכיב ממשלה, אנחנו נכנס את הכנסת ברגע שהוא יודיע לנו שיש לו ממשלה כזאת.

מוחמד ברכה (חד"ש-תע"ל):

להפסיק את הפגרה - - -

רוני בר-און (אחריות לאומית):

עוד 25 חתימות נדרשות.

היו"ר ראובן ריבלין:

הכול לפי החוק. יותר מכך, צריך שהדבר יהיה ברור. הכנסת תכונס, ואם הממשלה תבקש איזו פעולה של העברת חוק וכן כל חוק שיוגש לנו על-ידי ועדת כנסת, חוק מטעם ועדה - כמעט שהדבר בלתי אפשרי, אבל אם יהיה חוק מטעם ועדה, יש חוק אחד כזה שעתיד להיות בעניין חוק בחירות או משהו, אם יבוא חוק מטעם ועדה, הרי שאנחנו נביאו בפני הכנסת - - -

רוני בר-און (אחריות לאומית):

מה זאת אומרת חוק בפני ועדה?

היו"ר ראובן ריבלין:

אם אדוני יקרא בחוק, יש כמה אפשרויות להצעת חוק: הצעת חוק של הממשלה, הצעת חוק פרטית העוברת קריאה טרומית והצעת חוק מטעם ועדה. פשוט חבר הכנסת בר-און כיושב-ראש ועדת הכנסת רצה לבחון את היושב-ראש אם הוא בקיא בעניין.

רוני בר-און (אחריות לאומית):

לא הבנתי, חשבתי שגם הצעת חוק פרטית שהיא מוכנה לקריאה שנייה ושלישית תובא - - -

היו"ר ראובן ריבלין:

לא על זאת אני מדבר. אני מדבר על הצעה יזומה. מרגע שאנחנו יוצאים לפגרה אין הצעות חוק כאלה ואחרות, אלא אם כן יזדמן לנו ונחשוב כולנו שכך צריך להיות הדבר.

עד כאן ההודעות. מובן שכל מה שאמרתי הוא בכפוף להערתו של חבר הכנסת ברכה, שהיא נכונה ביותר, שעם פרסום הצו עומדים 21 יום לחברי הכנסת על מנת לאפשר להם לראות אם הם יכולים להרכיב ממשלה.

רבותי חברי הכנסת, אנחנו עוברים לסדר-היום. יש יתרון גדול כאשר אנחנו מכריזים על פיזור הכנסת, שכן אז אין לנו הצעות אי-אמון.


מסמכים שהונחו על שולחן הכנסת

היו"ר ראובן ריבלין:

הודעה לסגן מזכיר הכנסת. בבקשה, סגן מזכיר הכנסת דוד לב.

סגן מזכיר הכנסת דוד לב:

ברשות יושב-ראש הכנסת, אני מתכבד להודיעכם, כי הונחו היום על שולחן הכנסת –

לדיון מוקדם: הצעת חוק דיווח על מצב הבטיחות בבתי-ספר בישראל, התשס"ו-2005, מאת חברת הכנסת מל פולישוק-בלוך וקבוצת חברי הכנסת; הצעת חוק ביקורי תלמידים בירושלים, התשס"ו-2005, מאת חבר הכנסת אילן שלגי וקבוצת חברי הכנסת; הצעת חוק הרשות הלאומית לתרבות יהדות רוסיה, התשס"ו-2005, מאת חבר הכנסת יורי שטרן וקבוצת חברי הכנסת; הצעת חוק המועצה הציבורית להגברת המודעות לאיידס, התשס"ו-2005, מאת חברי הכנסת אתי לבני, יגאל יאסינוב ומל פולישוק-בלוך; הצעת חוק כרטיסי חיוב (תיקון - ענישה כספית), התשס"ו-2005, מאת חברת הכנסת גילה פינקלשטיין; הצעת חוק סדר הדין הפלילי (תיקון - הצגת תסקיר לנפגע בעבירת אלימות), התשס"ו-2005, מאת חברת הכנסת זהבה גלאון; הצעת חוק-יסוד: הכנסת (תיקון - מניעת השתתפות מועמד שביקר במדינת אויב ללא היתר), מאת חבר הכנסת אליעזר כהן; הצעת חוק סדר הדין הפלילי (סמכויות אכיפה - מעצרים) (תיקון - מעצר לצורך הגשת ערעור), התשס"ו-2005, מאת חבר הכנסת ניסן סלומינסקי; הצעת חוק זכויות נפגעי עבירה (תיקון - הבעת עמדה לעניין הסדר טיעון), התשס"ו-2005, מאת חבר הכנסת מיכאל איתן; הצעת חוק-יסוד: הכנסת (תיקון - תקופת צינון לעובדי מדינה בכירים), מאת חבר הכנסת חמי דורון וקבוצת חברי הכנסת; הצעת חוק העונשין (תיקון - אינוס), התשס"ו-2005, מאת חברת הכנסת גילה פינקלשטיין; הצעת חוק למניעת העסקה של עברייני מין במוסדות מסוימים (תיקון - עונשין), התשס"ו-2005, מאת חברת הכנסת גילה פינקלשטיין; הצעת חוק העונשין (תיקון - עונש מאסר מרבי למעשה העלול להפיץ מחלה), התשס"ו-2005, מאת חברת הכנסת ענבל גבריאלי; הצעת חוק המפלגות (תיקון - איסור קבלת תרומה מחו"ל), התשס"ו-2005, מאת חברי הכנסת אילן שלגי ורוני בריזון.

לקריאה שנייה ולקריאה שלישית: הצעת חוק איסור הונאה בכשרות (תיקון מס' 2), התשס"ו-2005; הצעת חוק הגנת הצרכן (תיקון מס' 17), התשס"ו-2005; והצעת חוק לתיקון פקודת התעבורה (מס' 73), התשס"ו-2005, נוסח מתוקן - שהחזירה ועדת הכלכלה.

החלטת ועדת החוקה, חוק ומשפט בדבר תיקון טעות בחוק הליכי חקירה והעדה (התאמה לאנשים עם מוגבלות שכלית או נפשית), התשס"ו-2005. תודה.

היו"ר ראובן ריבלין:

תודה רבה, ועוד פעם, לאלה שהצטרפו כרגע - אני מברך את סגן מזכיר הכנסת החדש נאזם בדר, סגן מזכיר הכנסת הערבי הראשון בכנסת ישראל. אנחנו מאחלים לו הצלחה. אנחנו יודעים שהוא יוכל להפרות אותנו ולעזור לנו מניסיונו הרב בבית הזה ומידיעותיו ובקיאותו בכל רזי התקנון וכל המהלכים בכנסת. תודה רבה.



הצעת חוק הבחירות לכנסת (תיקון מס' 54), התשס"ו-2005
[מס' כ/93; "דברי הכנסת", מושב שלישי, חוב' ל"ט, עמ'  24871;  נספחות.]
(קריאה שנייה וקריאה שלישית)

היו"ר ראובן ריבלין:

אני מזמין את חבר הכנסת גדעון סער, בבקשה.

משה גפני (דגל התורה):

עד היום לא שמתי לב שהוא ערבי.

היו"ר ראובן ריבלין:

לא שמת לב? חבר הכנסת גפני, אתה חושב שמישהו יכול לשים לב שאתה יהודי?

הצעת חוק הבחירות לכנסת (תיקון מס' 54), התשס"ו-2005, קריאה שנייה ושלישית. יציג את הצעת החוק בשם ועדת החוקה, חוק ומשפט חבר הכנסת גדעון סער. בבקשה.

גדעון סער (בשם ועדת החוקה, חוק ומשפט):

אדוני היושב-ראש, כנסת נכבדה, הצעת החוק אשר מובאת כאן לקריאה שנייה ושלישית מטעם ועדת החוקה - - -

סליחה. ראשית אני רוצה להצטרף לברכות לנאזם בדר. עשיתי את זה היום גם בוועדת הכנסת. אני רואה חשיבות בכך שלתפקיד סגן מזכיר הכנסת נבחר בן מיעוטים. אני חושב שזה דבר חשוב מבחינת הכנסת, וכמובן ברכות להצלחה אישית.
היו"ר ראובן ריבלין:

אני, בתור פלסטיני יהודי גאה, לא חושב שלומר ערבי זה דבר – בן מיעוטים זה דבר יפה, אבל ערבי - - -
גדעון סער (בשם ועדת החוקה, חוק ומשפט):


ערבים במדינת ישראל הם בני מיעוטים, ומכאן החשיבות.

עסאם מח'ול (חד"ש-תע"ל):

זה יחסי וזה זמני.
גדעון סער (בשם ועדת החוקה, חוק ומשפט):

שמע, אנחנו באווירה של איחולים - -
עסאם מח'ול (חד"ש-תע"ל):

- - -
גדעון סער (בשם ועדת החוקה, חוק ומשפט):

- - אפילו אני לא אתפתה לפולמוס בעניין הזה.

אדוני היושב-ראש, אנחנו מביאים הצעה לתיקון חוק הבחירות לכנסת, שבעצם מקבצת כמה תיקונים טכניים שהומלצו בעיקרם - או כולם - על-ידי ועדת הבחירות המרכזית כלקחים ממערכת הבחירות האחרונה ומכמה דברים אשר לא תוקנו בעקבות ביטול החוק לבחירה ישירה, ואני אפרט אותם כאן. הצעת החוק הובאה בקונסנזוס, אין לה הסתייגויות.

סעיף 1 מתייחס ליכולת לשלוף פנקס בוחרים מעודכן על-פי מרשם האוכלוסין בכל מועד נתון. בתיקון מס' 49 לחוק נקבע הסדר חדש להכנת פנקס הבוחרים, כך שהוא יוכן לקראת בחירות ולא בכל שנה. לפיכך, יש להתאים את סעיף 13(א) לחוק ולמחוק את המלים "בכל שנה".

בסעיף 2 מוצע לקבוע, כי מספר חבריה והרכבה הסיעתי של ועדת הקלפי ייקבעו רק לפני בחירות, לא יאוחר מהיום ה-40 לפני הבחירות ולא בכל שנה. הדבר הזה כמובן מייתר את הצורך להידרש בכל פעם לפני המועד הרלוונטי לשינויים בהרכב הסיעתי של סיעות הכנסת.

בסעיף 3 מוצע לקבוע, כי שירותו של חייל אשר משרת שירות סדיר בצה"ל ונבחר לכהן בכנסת ייפסק בזמן כהונתו כחבר הכנסת. ההסדר שקבוע היום בחוק איננו מתייחס לחייל בשירות סדיר.

בסעיף 4 מוצע לקבוע, כי שר הפנים יעביר לוועדת הבחירות המרכזית חמישה העתקים מפנקס הבוחרים, ולא שמונה. זאת בעקבות ביטול שיטת הבחירה הישירה, אשר מייתר את הצורך בעוד שלושה עותקי פנקסים אשר יועדו לבחירות חוזרות לראשות הממשלה. בדבר הזה יש גם משום הוזלת עלויות, כמובן.

בסעיף 5 מוצע להוסיף את הדרכון הישראלי, את רשיון הנהיגה וכן את תעודת חבר הכנסת כאמצעים מזהים של בוחר ביום הבחירות, כדי להקל על הבוחרים ולאפשר להם לממש את זכותם להצביע. הכנסת הדרכונים, רשיון נהיגה וכו' נוסתה בבחירות המוניציפליות, ובעקבות זאת מוצע לתקן גם את חוק הבחירות לכנסת, והדבר יקל כמובן על אזרחים להצביע.

סעיף 6 - כיום חייל אשר מצביע בקלפי לחיילים יכול לזהות את עצמו באמצעות תעודת הזהות בלבד. מוצע לקבוע, כי חייל אשר מצביע בקלפי לחיילים יוכל לזהות עצמו, נוסף על אמצעי הזיהוי לפי סעיף 74, גם באמצעות תעודת החייל שלו, וכפי שאנחנו יודעים, החיילים נושאים אתם את תעודת החוגר הרבה יותר מאשר את תעודות הזהות.

בסעיף 7 מוצע לקבוע, ששר הפנים יקבע בתקנות, או ייתן הוראות לעניין סדרי הצבעתם של מי שנמצאים כדין במשמורת הצבא והם אינם חיילים. הכוונה, למשל, לחיילי סדיר או מילואים אשר נכנסו למשמורת בזמן שירות פעיל אך ממשיכים לרצות את עונשם גם לאחר ששוחררו מאותו שירות, לצורך העניין שירות מילואים או אפילו השירות הסדיר.

בסעיף 8 מוצע לבטל את סעיף קטן (ב), אשר קובע הסדר לגבי בחירות חוזרות. מדובר על בחירות חוזרות לראשות הממשלה, ומובן שבעקבות שינוי השיטה הסעיף הזה אינו רלוונטי.

בסעיף 9 מוצע לקצר מועד קביעתו של יושב-ראש ועדת הבחירות המרכזית את בתי-החולים שבהם יוצבו קלפיות למאושפזים מ-42 יום לפני הבחירות ל-30 יום לפני הבחירות. דחיית מועד הצגת שמות בתי-החולים מאפשרת לוועדת הבחירות המרכזית זמן נוסף להיערכות טרם הבחירות, ונתונים מעודכנים ככל האפשר במועד קרוב יותר ליום הבחירות, ועדיין זמן סביר לעומת יום הבחירות.

סעיף 10 קובע עבירות פליליות בקשר לבחירות. מוצע בפסקה (1) למחוק את פסקה (4) בסעיף, שכן העבירה הקבועה בה מצויה בסעיף 10 לחוק הבחירות (דרכי תעמולה).

בסעיף 10, בפסקה (2), מוצע לאסור ניהול תעמולת בחירות במקום קלפי במרחק של 5 מטרים משער הכניסה. במקום קלפי שאין בו חצר וגדר חיצונית - במרחק של 10 מטרים מהקירות החיצוניים של מקום הקלפי. התיקון הזה מחליף הוראה מאוד מאוד מיושנת - שלהבנתי גם לא ממש נאכפה - שקבעה את האיסור הזה במרחק של 25 מטרים, ותמיד היה ויכוח אם 25 מטרים הם מהגבול החיצוני או ממקום הקלפיות. ועדת הבחירות המרכזית, או השופט, נהגו לפרש שזה מהקיר החיצוני, אבל מובן שאנחנו מכירים את אתרי ההצבעה, ומייד בכניסה יש שם דוכנים של המפלגות, ולכן האיסור פה הוא מאוזן גם מבחינת ההסדר וגם מבחינת המציאות.

אני מבקש מהכנסת לאשר את הצעת החוק בקריאה שנייה ושלישית. אין כמובן הסתייגויות. תודה.
היו"ר ראובן ריבלין:

תודה רבה לחבר הכנסת גדעון סער. אנחנו צלצלנו לפני שלוש דקות. אני מאפשר לחברי הכנסת להיכנס על מנת להשתתף בהצבעה.

חבר הכנסת סער, אדוני יושב-ראש סיעת הליכוד - ועדיין נחשב בתפקידו ליושב-ראש הקואליציה - האם אני קיבלתי בקשה מסיעת הליכוד להפריד את המקומות שהליכוד יושב בהם היום כאשר סיעת קדימה תעבור אחורה?
גדעון סער (הליכוד):

אני לא ביקשתי ולא באתי בדברים. זה נראה לי הגיוני, אבל אתה - - - אני מציע - - -
היו"ר ראובן ריבלין:

בסדר, כי פשוט אנחנו רצינו להיערך לזה.
גדעון סער (הליכוד):

סליחה?
היו"ר ראובן ריבלין:

כי אם - אז צריך להיערך, כי בסופו של דבר מדובר פה בשתי סיעות, אפילו יריבות.
גדעון סער (הליכוד):

זה הגיוני - - -
היו"ר ראובן ריבלין:

- - - בבקשה, בהחלט. אני יכול עוד פעם לברך, וכל פעם שנכנס מישהו - - -
רוני בר-און (אחריות לאומית):

האם היושב-ראש מזמין את הבקשה הזאת?
היו"ר ראובן ריבלין:

לא, לא, לא, לא. כשהייתי בשליחותי בחוץ-לארץ, הגיעה אלי הבקשה עד מקום היותי.
רוני בר-און (אחריות לאומית):

ממי?
גדעון סער (הליכוד):

ממי? אינני יודע מי ביקש זאת - - -
היו"ר ראובן ריבלין:

על כל פנים, הבקשה הגיעה אלי ממזכיר הכנסת בפועל.
רוני בר-און (אחריות לאומית):

אז אפשר להפריד את המקום של מזכיר הכנסת.
היו"ר ראובן ריבלין:

מזכיר הכנסת - אני מכיר אותו שנים רבות. הוא לא בודה דברים ממוחו הקודח.

גדעון סער (הליכוד):

אדוני היושב-ראש, לגוף ההצעה - - - אבל אני מציע שנשוחח עליה, אני לא חשבתי על זה עד לרגע זה. נשוחח עליה - - -
היו"ר ראובן ריבלין:

אבל למה? מה הפלא, חבר הכנסת בר-און? יש פה פלא? כתוב: הילכו שניים יחדיו בלתי אם נועדו, או ייפרדו שניים זה מזה כאשר הם רצו.
רוני בר-און (אחריות לאומית):

אני יכול להגיד שמישהו העלה את זה באוזני - לא מישהו מסיעת הליכוד אלא מסיעת קדימה - והיסיתי אותו בחצי שנייה, כי חשבתי שזה סוג של התרסה - - -
היו"ר ראובן ריבלין:

חבר הכנסת בר-און, אם בתוך 21 יום מיום פרסום צו - החתום על-ידי ראש הממשלה - יבוא חבר הכנסת סער ויאמר: ממשלה בידי - - -
קריאה:

- - -
היו"ר ראובן ריבלין:

הוא לא יגיד.
רוני בר-און (אחריות לאומית):

גם אם יהיה לו - הוא לא יגיד.
קריאה:

- - -
היו"ר ראובן ריבלין:

אני מוכרח לומר שההערכה שלך נראית סבירה.
גדעון סער (הליכוד):

טוב שאני לא מגיב לפרוטוקול בעניין הזה - - -
היו"ר ראובן ריבלין:

הדבר יהיה מעניין מאוד, משום שבהיסטוריה ירצו לדעת.
גדעון סער (הליכוד):

אם פונה אדם מסוים ממזכירות הכנסת - שאיננו יושב-ראש הסיעה; שהוא חבר בסיעה - - -
היו"ר ראובן ריבלין:

אתה צודק.
גדעון סער (הליכוד):

- - - לפני שרצים ומעלים את זה ברוב עם - לדבר עם יושב-ראש הסיעה.
רוני בר-און (אחריות לאומית):

מי זה? איוב קרא?
קריאות:

- - -
היו"ר ראובן ריבלין:

חבר הכנסת סער, קודם כול, טוב שב"דברי הכנסת" עלתה שאלה כזאת. אני מתנצל בפני אדוני, שכן רק ברגע זה נודע לי שגם ממלא-מקום מזכיר הכנסת אמר לחבר המציע שהוא צריך לקבל בקשה פורמלית - שאכן לא נתקבלה עד כה, אבל בהחלט הדבר הזה הוא לא קוריוז אלא הוא דבר - - -
רוני בר-און (אחריות לאומית):

- - -  אני מסכים עם מה שאמר חבר הכנסת סער. אף שיש הרבה אנשים שרוצים לשפוך דם רע - - -  יש הרבה אנשים שמנסים לשפוך דם טוב - - -
היו"ר ראובן ריבלין:

בהחלט, אבל בכל זאת קרה פה איזה דבר - הרי זה לא סוד. אם היה סוד - מילא, אבל הוא לא סוד.

רבותי חברי הכנסת, אני מבקש מכולם לשבת על מקומם כדי שנוכל להצביע על הצעת חוק הבחירות לכנסת (תיקון מס' 54), הדן בנושאים שונים ואשר מתקן את חוק הבחירות לכנסת. זה לא חוק-יסוד: הכנסת. אין צורך פה ברוב של 61.

רבותי, נא להצביע בקריאה שנייה. מי בעד? מי נגד?

הצבעה מס' 1

בעד סעיפים 1-10 - 26
נגד - אין
נמנעים - אין
סעיפים 1-10 נתקבלו.

היו"ר ראובן ריבלין:

26 בעד, אין מתנגדים, אין נמנעים. אני קובע שהצעת החוק עברה בקריאה שנייה.

רבותי חברי הכנסת, אנחנו עוברים מייד להצבעה בקריאה שלישית על הצעת חוק הבחירות לכנסת (תיקון מס' 54). נא להצביע - מי בעד? מי נגד? מי נמנע?

הצבעה מס' 2

בעד החוק – 27
נגד – אין
נמנעים – אין
חוק הבחירות לכנסת (תיקון מס' 54), התשס"ו-2005, נתקבל.

היו"ר ראובן ריבלין:

27 בעד, אין מתנגדים, אין נמנעים. אני קובע שחוק הבחירות לכנסת (תיקון מס' 54) עבר בקריאה שלישית, נכנס לספר החוקים ומתקן את חוק הכנסת.



הודעת יושב-ראש ועדת הכנסת

היו"ר ראובן ריבלין:

הודעה ליושב-ראש ועדת הכנסת. בבקשה.

רוני בר-און (יו"ר ועדת הכנסת):

אדוני היושב-ראש, חברי הכנסת, הכנסת החליטה ביום י"ג בחשוון התשס"ו, 15 בנובמבר 2005, להעביר את הצעת חוק לתיקון פקודת בתי-הסוהר (מס' 31) (מינוי רופאים בידי הנציב), התשס"ה-2005 - מ/189, לדיון בוועדת החוקה, חוק ומשפט. יושב-ראש ועדת הפנים ואיכות הסביבה ביקש להעביר את הצעת החוק מוועדת החוקה, חוק ומשפט לדיון בוועדת הפנים ואיכות הסביבה. יושב-ראש ועדת החוקה, חוק ומשפט נתן את הסכמתו לכך.

ועדת הכנסת ממליצה לכנסת לשנות החלטתה ולהעביר את הצעת החוק הנ"ל מוועדת החוקה, חוק ומשפט לדיון בוועדת הפנים ואיכות הסביבה, לשם הכנתה לקריאה שנייה ולקריאה שלישית. אבקש את אישור הכנסת.

היו"ר ראובן ריבלין:

תודה. רבותי, ההודעה ברורה. נא לשבת, רבותי.

אנו מצביעים על הצעת ועדת הכנסת כפי שנוסחה על-ידי יושב-ראש הוועדה. מי בעד? מי נגד?

הצבעה מס' 3

בעד הצעת ועדת הכנסת - 22
נגד - אין
נמנעים - אין
הצעת ועדת הכנסת להעביר את הצעת חוק לתיקון פקודת בתי-הסוהר (מס' 31) (מינוי רופאים בידי הנציב), התשס"ה-2005, מוועדת החוקה, חוק ומשפט לוועדת הפנים ואיכות הסביבה נתקבלה.

היו"ר ראובן ריבלין:

22 בעד, אין מתנגדים ואין נמנעים. אני קובע שהצעתה של ועדת הכנסת אושרה.


הצעת ועדת החוקה, חוק ומשפט להסיר מסדר-יומה של הכנסת את הצעת חוק לפיזור הכנסת השש-עשרה, התשס"ה-2004

היו"ר ראובן ריבלין:

רבותי חברי הכנסת, אני מזמין את יושב-ראש ועדת החוקה, חוק ומשפט לבוא ולנמק את הצעת ועדת החוקה, חוק ומשפט להסיר מסדר-יומה של הכנסת את הצעת החוק לפיזור הכנסת השש-עשרה.

חבר הכנסת אלדד, קודם ינמק יושב-ראש ועדת החוקה. אם אדוני יבקש להגיב, כמובן אתן  לו להגיב, ואז הכנסת תחליט אם לאשר את החלטת הוועדה אם לא. אם הכנסת תחליט שלא לאשר את החלטת הוועדה, הצעתך תועבר לקריאה ראשונה כפי שנוסחה בקריאה הטרומית. חבר הכנסת איתן, בבקשה.

מיכאל איתן (יו"ר ועדת החוקה, חוק ומשפט):

אדוני היושב-ראש, כנסת נכבדה, הכנסת חוקקה בשנים האחרונות פעמיים, אולי אפילו יותר מפעמיים, תיקונים שונים, מהותיים ורחבים, בכל הקשור לבחירת ראש הממשלה בחוק-יסוד: הממשלה, ועברנו משיטה אחת לבחירה ישירה של ראש ממשלה, וכעבור כמה שנים חזרנו בשינויים לשיטה הקודמת. מאחר שהשינויים של החקיקה הזאת נעשו, לצערי הרב, בחופזה, כבר מצאנו כמה פעמים ליקויים.

לא מזמן היה דיון רציני מאוד בקשר למועד הבחירות, שבסופו של דבר הוכרע רק על-ידי פרשנות של הבג"ץ, גם מפני שהחוק לא היה ברור. היום אנחנו דנים בסוגיה נוספת, שגם בה היתה אי-בהירות. האי-בהירות נבעה מהעובדה שיש שני מסלולים לפיזור הכנסת - מסלול אחד על-ידי החלטת הכנסת על התפזרות, ובמקביל ראש הממשלה פונה לנשיא המדינה ומבקש את הסכמת נשיא המדינה לפיזור הכנסת, והתהליך הזה נעשה תוך כדי כך שנשיא המדינה מביע את הסכמתו. אם הביע את הסכמתו, ראש הממשלה מפרסם בצו את דבר פיזור הכנסת, ובתהליך מסוים הכנסת מתפזרת.	שני המסלולים האלה מתנהלים באופן שונה בנושא העיקרי - מינוי שרים. כאשר המסלול הוא על-ידי פיזור הכנסת, ראש הממשלה יכול למנות שרים גם ללא אישור הכנסת. כאשר המסלול הוא לפי חוק התפזרות הכנסת, מינוי השרים נעשה באישור הכנסת.

היו"ר ראובן ריבלין:

האם הכנסת צריכה להשביע אותם?

יוסף פריצקי (צל"ש - ציונות, ליברליות ושוויון):

לאיזו מרות סרים השרים? זו השאלה.

היו"ר ראובן ריבלין:

השאלה היא אותה שאלה. הצגתי אותה בצורה הפורמלית.

מיכאל איתן (יו"ר ועדת החוקה, חוק ומשפט):

לפי דעתי, לא קרה כלום. חוק התפזרות הכנסת אינו מייצר מצב חדש בכל המסלול הכרוך בפיטורי שרים, מינויי שרים, השבעתם. לדעתי, הקו אומר, לא קרה שום דבר במערכת היחסים בין הממשלה לכנסת. הממשלה עדיין נהנית מרוב בכנסת, לא הובע בה אי-אמון. החליטו על פיזור הכנסת ועריכת בחירות. זה לא אומר שאין לממשלה רוב בכנסת. לעומת זאת, במצב שבו אנחנו מדברים על הליכה לנשיא, שם אחד השיקולים צריך להיות שנוכח ראש הממשלה, או נוצר מצב שלממשלה אין יכולת לתפקד, כי אין לה רוב בכנסת, ולכן יש מסלול אחר. מכאן גם, אדוני יושב-ראש הכנסת, עולה השאלה - אם אין לה רוב בכנסת, המחוקק אומר: אנחנו צריכים לדאוג לענייני המדינה ויש סיכוי שהכנסת לא תאשר לממשלה מינוי שרים, ולכן אפשר למנות שרים בתקופה שבה הוצא צו לפיזור הכנסת מפני שלממשלה אין יכולת לתפקד, כי אין לה רוב בכנסת.

צבי הנדל (האיחוד הלאומי - ישראל ביתנו):

מה שאתה אומר - לדאוג למדינה, אני טוען שזה להרוס את המדינה.

מיכאל איתן (יו"ר ועדת החוקה, חוק ומשפט):

בסדר. אבל המחוקק קבע, שאם אין לממשלה רוב, אפשר לפזר את הכנסת, בינתיים הממשלה ממשיכה לעבוד. אותו הדבר, דרך אגב, היה קורה גם אם היה אי-אמון בממשלה. אבל בעניין שלנו הממשלה ממשיכה לעבוד וצריך לתת לה כלים לעבוד על מנת לתחזק את המדינה. כאשר אין לה רוב בכנסת, היא לא יכולה לקבל החלטות מרחיקות לכת, אבל אם צריך שרים כדי לתחזק את עבודת הממשלה, המחוקק אמר שבמצב הזה אפשר למנות שרים.

אלא מה, נקודה שאני לא חושב שמישהו שם לב אליה, כתוב בחוק שהיא יכולה למנות שרים במקום שרים שחדלו למלא את תפקידם. נשאלת השאלה, אדוני היושב-ראש, מתי חדלו למלא את תפקידם? בזמנו, כאשר חוקקו את החוק הזה, הכוונה היתה – אני בטוח במאה אחוז – שזה רק בזמן שיש ממשלת מעבר. למה דברי מכוונים, הרי בזמנו היתה תפיסה שבממשלת מעבר אין יוצא ואין בא. בא שינוי החקיקה הזה ואומר: רגע אחד, אנחנו רוצים לממשלת המעבר אפשרות לתת – א. לצאת, ב. לבוא.

היו"ר ראובן ריבלין:

אבל זה נוגד את מה שאמרת קודם, שהצו הזה מאפשר לראש הממשלה בזמן כנסת לעומתית לבוא ולקיים את סדרי השלטון.

מיכאל איתן (יו"ר ועדת החוקה, חוק ומשפט):

אני אסביר איך. כאן הממשלה נמצאת במצב מסוים. יש בה 10-20 שרים, והנה פתאום, כשהיא במצב לעומתי, אדוני היושב-ראש, היא כבר במצב לעומתי, היא כבר כממשלת מעבר, מתפטרים לראש הממשלה כל השרים. אז המחוקק אומר: קודם, אין יוצא ואין בא – לא יכולים להתפטר ולא יכולים להיכנס. עכשיו, אנחנו רוצים לייצר מצב חדש. אם יש ממשלת מעבר, אנחנו מוכנים, לגבי השרים שמתפטרים בממשלת המעבר, מאחר שנתנו אפשרות לצאת, אנחנו נותנים אפשרות גם להכניס חזרה. כלומר, אלה שחדלו לתפקד בזמן ממשלת המעבר, אנחנו מאפשרים להם להיכנס חזרה ולמנות במקומם מי מחברי הכנסת - -

היו"ר ראובן ריבלין:

פרשנות מאוד מצמצמת.

מיכאל איתן (יו"ר ועדת החוקה, חוק ומשפט):

- - על מנת שהממשלה תמלא את תפקידה.

צבי הנדל (האיחוד הלאומי - ישראל ביתנו):

קונקרטית, במקום מתן וילנאי שהתפטר לפני שבועיים, יכול למנות - - -

מיכאל איתן (יו"ר ועדת החוקה, חוק ומשפט):

על-פי הפרשנות שלי, הוא לא יכול. זאת  היתה כוונת המחוקק.

היו"ר ראובן ריבלין:

הפרשנות שלו היא מאוד מצמצמת. באמת צריך לדון בשאלת המינוי.

מיכאל איתן (יו"ר ועדת החוקה, חוק ומשפט):

זאת היתה כוונת המחוקק.

היו"ר ראובן ריבלין:

מה שבטוח הוא שהשר לא יכול להיכנס לתפקידו אלא אם כן הוא הושבע. אף שהכנסת לא מאשרת אותו, היא משביעה אותו.

מיכאל איתן (יו"ר ועדת החוקה, חוק ומשפט):

כתוב בחוק שהוא יכול למנות ללא אישור הכנסת שר שחדל למלא את תפקידו. עכשיו השאלה היא מתי חדל, האם הכוונה היא גם לפני שנתיים או שלוש שנים? יש עוד שאלה: נניח שיש שר שיש לו עכשיו ממלא-מקום ופתאום הממשלה הופכת להיות ממשלת מעבר. הוא ממשיך להיות ממלא-מקום, אז זה שר שחדל למלא את תפקידו? לא. היה ממלא-מקום והממשלה התנהלה. בטוח – ועל כך אין ויכוח עם אף אחד – שהוא לא יכול למנות פתאום שר בממשלת מעבר במקום שר שחדל למלא את תפקידו לפני שנתיים או שלוש שנים.

יש ספק לגבי מה שקורה עכשיו – ראש הממשלה מנהל בינתיים ממשלה כבר איזה זמן ובכלל לא מתאמץ למלא מקומות. זאת אומרת, הוא יכול לנהל את הממשלה איך שהוא רוצה. שרי העבודה התפטרו, והוא לא בא לכנסת ואמר: רבותי, יש צורך למלא את מקומם. הוא יכול לעשות את זה, אבל הוא לא עושה את זה. הוא רוצה לנצל את הסעיף הזה על מנת למנות מינויים ללא אישור הכנסת. ודאי לא זו היתה כוונת המחוקק. הכנסת לא התכוונה בכל מקרה לתת לראש הממשלה פריווילגיה של חיים קלים, כאשר הוא יכול היה לבוא לכנסת ולבקש את אישורה.

היו"ר ראובן ריבלין:

הפרשנות שלך מאוד מעניינת, אבל היא מאוד מצמצמת ופוגעת בעיקרון שלפיו ראש הממשלה אומר שהכנסת היא לעומתית והוא רוצה עד הבחירות לנהל את ענייני הממלכה.

מיכאל איתן (יו"ר ועדת החוקה, חוק ומשפט):

אני מסכים. השאלה, אדוני היושב-ראש, צריכה להיגזר – כשהוא בא ומבקש להוציא שר כשהוא לא היה בממשלת המעבר. אם הוא יצא בזמן ממשלת המעבר, אין ויכוח. עכשיו הוא רוצה להוסיף שר מקודם. כאן אני חושב שהשיקול האמיתי והפרשנות צריכים להיות - האם אי-אפשר לנהל את ענייני המדינה בלי השר הזה. זאת לא זכות למנות שרים שיהיו להם ג'ובים והם ילכו לכיכרות הבחירות עם "וולבו" ועם מאבטחים.

צבי הנדל (האיחוד הלאומי - ישראל ביתנו):

מי מפרש את זה?

מיכאל איתן (יו"ר ועדת החוקה, חוק ומשפט):

אם הוא יאמר שנוצר מצב שהכנסת לא רוצה למנות לו שר ביטחון - - -

צבי הנדל (האיחוד הלאומי - ישראל ביתנו):

חבר הכנסת איתן, מי שצריך לפרש את האמצע – עזוב עכשיו את הסוף – זה היועץ המשפטי לממשלה.

מיכאל איתן (יו"ר ועדת החוקה, חוק ומשפט):

פניתי ליועץ המשפטי לממשלה לפני כמה ימים.

היו"ר ראובן ריבלין:

אחרי שהיועץ המשפטי לממשלה – ויש לנו הרבה כבוד אליו – יחליט מה שיחליט, הייעוץ המשפטי של הכנסת יאמר את דברו וועדת החוקה, חוק ומשפט תקבע.

מיכאל איתן (יו"ר ועדת החוקה, חוק ומשפט):

נכון. היועץ המשפטי לממשלה יכול לפרש, הוא מחייב בפרשנותו את הרשות המבצעת, אבל מי שיקבע בסופו של דבר את הפרשנות של החוק זה בית-המשפט, שהוא הרשות הקובעת את פרשנות החוקים. לכנסת יש, כידוע – מה שמחייב אותה מבחינת החלקים שלה בתהליך – היועץ המשפטי של הכנסת. כאן, אם מדובר על מינוי שרים ללא אישור הכנסת, נראה לי שהפעילות תתבצע דרך הממשלה והיועץ המשפטי לממשלה, כי הממשלה תרצה לעשות את זה. אם מישהו מתנגד, הוא יוכל לפנות לבג"ץ ולומר שלא לדבר הזה שהממשלה עושה התכוון המחוקק, כאשר הוא בא ואמר שרק כאשר חדל שר, יכול ראש הממשלה למנות את אחד מחברי הכנסת במקומו.

צריך לתת לזה פרשנות. אם לא רוצים לקחת את הפרשנות של כוונת המחוקק בזמנו, לפחות צריך לקחת פרשנות שעולה בקנה אחד עם שני הדברים. מצד אחד, הכלל הוא שלא ממנים שרים אלא באישור הכנסת. ולכן, כאשר יש מקרים כאלה, צריך לפרש בצורה צרה מאוד את הפריווילגיה של ראש ממשלה למנות שרים ללא אישור הכנסת.

דרך אגב, אני רוצה לעשות אתנחתה קצרה. אדוני היושב-ראש, ברשותך, לגבי ראש הממשלה הזה צריך פרשנות צרה במיוחד, כי אנחנו רואים איך הוא מתנהג כראש מפלגה. אתמול התפרסם התקנון של המפלגה הזאת. נקבע בתקנון שראש הממשלה ממנה את כל חברי הרשימה לכנסת. אדם אחד קובע את כל הרשימה לכנסת. זה מדיף ריח מאוד מאוד מסוכן. עכשיו, אותו אדם שרוצה כל כך הרבה כוח, להכתיב מלמעלה עד למטה, רשימה לכנסת לבד, לבד, הפרשנות הזאת יכולה לאפשר לו למנות גם שרים לבד. דרך אגב, שמעתי שהוא רוצה לשנות את השיטה לשיטה נשיאותית, כדי שהוא יוכל לעשות עוד הרבה דברים לבד לבד.

אני חוזר לענייננו. צריך להיזהר בפרשנות - - -

היו"ר ראובן ריבלין:

האם אני שומע נימת ביקורת על ראש הממשלה?

מיכאל איתן (יו"ר ועדת החוקה, חוק ומשפט):

זה לא נימה, זו אמירה מוחלטת. זה דבר מסוכן כאשר נותנים סמכויות מופרזות לאדם אחד; זה מסוכן פי אלף כאשר קוראים לו אריאל שרון. הכול צריך להיעשות תוך שמירה על הדמוקרטיה, והדרך שבה הוא מרכיב את הרשימה שלו היא דרך לא דמוקרטית, דרך מסוכנת, דרך שהופכת את האנשים, גם בכירים מאוד, למלחכי פנכה, לאנשים שלא יכולים לעמוד על עמדותיהם, לאנשים שלא יכולים להביא מגוון דעות. שרון עשה בחייו דברים גדולים, אבל עשה גם טעויות גדולות. לידו צריכים לעמוד אנשים שכאשר הוא עושה טעויות - יאמרו לו, אף שהוא לא אוהב את זה. לכן הוא גם הלך מהליכוד, כי הוא לא רוצה שיגידו לו. הוא רוצה רק אומרי הן.

צבי הנדל (האיחוד הלאומי - ישראל ביתנו):

מזל שאחרי שבועיים - - -

מיכאל איתן (יו"ר ועדת החוקה, חוק ומשפט):

ככל שיש להם יותר תארים והם מכובדים, הוא מתבשם בכבוד שהם כביכול מביאים לו. אבל, גם במשטרים הכי אפלים, אם ניקח את עירק ואת רומניה בימיהן הקשים, כשהיו משפחות ששלטו וכשהיו בני משפחה שניהלו, היו מספיק פרופסורים שהתנדבו לשרת אותם.

היו"ר ראובן ריבלין:

כבוד יושב-ראש הוועדה.

מיכאל איתן (יו"ר ועדת החוקה, חוק ומשפט):

נחזור לענייננו.

היו"ר ראובן ריבלין:

אחרת, אנחנו מתחילים להשתמש בבמת הכנסת לתעמולה.

צבי הנדל (האיחוד הלאומי - ישראל ביתנו):

- - -

מיכאל איתן (יו"ר ועדת החוקה, חוק ומשפט):

תעמולה - כאשר ראש הממשלה לא מתבייש אתמול לקיים אספה מפלגתית עם שמעון פרס במשרד ראש הממשלה, באמצעי הממשלה, אני חושב שהמינימום שמותר לי זה לנצל את הבמה הזאת כדי להשיב. זה המקום לפוליטיקה - פה ולא במשרדי ראש הממשלה.

היו"ר ראובן ריבלין:

קודם כול, ודאי שאינני יכול לעשות צנזורה, ואין זה תפקידי לצנזר. אבל, לפעמים אומרים שטוב שמקצרים את פעילות הכנסת בזמן בחירות.

מיכאל איתן (יו"ר ועדת החוקה, חוק ומשפט):

קיבלתי.

היו"ר ראובן ריבלין:

אני מציע, בכל זאת, אדוני יושב פה לא על זמנו אלא על זמנה של הוועדה.

מיכאל איתן (יו"ר ועדת החוקה, חוק ומשפט):

קיבלתי.

היו"ר ראובן ריבלין:

האם אדוני ייתן איזו התייחסות לחוק?

מיכאל איתן (יו"ר ועדת החוקה, חוק ומשפט):

אני מייד מגיע לזה. אני רק רוצה לומר לך, שאתה הגון. אתה פשוט אדם הגון.

היו"ר ראובן ריבלין:

זה לא עוזר.

צבי הנדל (האיחוד הלאומי - ישראל ביתנו):

לא כולם כאלה.

מיכאל איתן (יו"ר ועדת החוקה, חוק ומשפט):

אתה אדם הגון, ואתה מפגין כאן צד של הגינות. אני רק מבקש שתביא בחשבון שכל הדברים שאמרתי עד עכשיו נאמרו במידה רבה מאוד של איפוק נוכח מעשה הגזלה והפרת האמונים של שרון מול מפלגתו שהיא המפלגה שלי. אני שומר על רמת איפוק. עכשיו נחזור לענייננו.

היו"ר ראובן ריבלין:

כאן אין אף אחד מקדימה, שכנראה לא רוצה לענות - - - אחרת, היתה יכולה לענות.

מיכאל איתן (יו"ר ועדת החוקה, חוק ומשפט):

למה הם צריכים להיות פה? למה הם צריכים לדבר אל הקהל? למה הם צריכים לדבר אל המתפקדים, אל אלפי אנשים? הם צריכים לדבר רק אל אדם אחד – אל עמרי שרון. הם כולם עומדים בתור אצלו, ומה שהוא קובע יחד עם האבא בהתייעצות זה מה שיהיה.

היו"ר ראובן ריבלין:

חבר הכנסת איתן, עמרי שרון הוא לא ראש הממשלה. אריאל שרון הוא ראש הממשלה.

מיכאל איתן (יו"ר ועדת החוקה, חוק ומשפט):

אריאל שרון - - -

רוני בר-און (אחריות לאומית):

עוד הפעם - - - הצעת החוק - - -

מיכאל איתן (יו"ר ועדת החוקה, חוק ומשפט):

אני מקבל. נחזור לענייננו.

רוני בר-און (אחריות לאומית):

חבר הכנסת מיכאל איתן, הרי אתה רוצה שנעזור לתמוך בחוק הזה. אנחנו יושבים פה רק בשביל הדבר הזה.

היו"ר ראובן ריבלין:

חבר הכנסת בר-און, אני הערתי את הערתי, וחבל שאתה לא נמצא פה. אני צריך להגן.

רוני בר-און (אחריות לאומית):

אני מקל עליך, כי אני יודע שזה כמעט - - -

מיכאל איתן (יו"ר ועדת החוקה, חוק ומשפט):

חבר הכנסת רוני בר-און - - -

רוני בר-און (אחריות לאומית):

חבל על הזמן.

מיכאל איתן (יו"ר ועדת החוקה, חוק ומשפט):

בסדר.

רוני בר-און (אחריות לאומית):

יש עוד חוק, שהוא יותר חשוב מזה.

היו"ר ראובן ריבלין:

חבר הכנסת בר-און, תודה רבה.

מיכאל איתן (יו"ר ועדת החוקה, חוק ומשפט):

אני מקבל את ההערה, ואני חוזר עכשיו לדקה הסבר. דיברתי על שני המסלולים ועל הפרשנויות השונות שנוגעות לאפשרות צירוף שרים לממשלה, שנמצאת גם במסלול של הצו לפיזור הכנסת באישור נשיא המדינה.

עכשיו אני רוצה להסביר בדקה מה עשינו. הכנסת נאבקה - כשאני אומר "הכנסת", אלה היו באמת 84 חברי כנסת מקיר לקיר - על כך שהיא תוכל לשלוט לפחות בתהליך של קביעת מועד הבחירות כשהיא מפזרת את עצמה. ראש הממשלה פנה לנשיא והדגיש בעיקר את העובדה של יכולת התפקוד. התוצאה היתה שהגענו לפשרה. אני רוצה להודות לנשיא המדינה על כך שהוא קיים את ההתייעצויות ונתן ארכה של יומיים על מנת שהפשרה תבשיל, והכול בא על מקומו בשלום על דעת כל הנצים. זה היה דבר טוב.

צבי הנדל (האיחוד הלאומי - ישראל ביתנו):

אריק קיבל כל מה שהוא רצה - - -

מיכאל איתן (יו"ר ועדת החוקה, חוק ומשפט):

יש יחידים שאמרו, וזו זכותם: אנחנו לא מקבלים את ההסדר, ואחד מהם הוא חבר הכנסת אריה אלדד, שהיתה לו הצעה לפיזור הכנסת. על-פי דעתו, שלא נסמכת על דעת משפטנים רבים, הכנסת גוברת, במסלול שהיא קובעת, על המסלול שבחרו נשיא המדינה עם ראש הממשלה ללכת בו. אני אומר שזו לא דעה פסולה, אבל כרגע היא דעה של מיעוט משפטנים, מיעוט גדול מאוד. לכן, ועדת החוקה, חוק ומשפט, שאני ביקשתי לכנסה ולדון בסוגיה, הסכימה לקבל את הפשרה הזאת, וכל מגישי הצעות החוק לפיזור הכנסת הודיעו שהם מושכים אותן והם לא מבקשים את קידומן. אף שהיה רוב גדול מאוד, עדיין נשארה זכותו של חבר הכנסת אריה אלדד והוא אמר: אני מבקש לקדם את הצעת החוק. הצבענו בוועדה, והצעתו של חבר הכנסת אריה אלדד נפלה ברוב גדול. ההליך הפורמלי הוא שעל מנת לתת לדחייה הזאת רוב והחלטה סופית, אני צריך להביא זאת למליאה ולקבל את אישור המליאה למהלך של הסרת ההצעה מסדר-היום.

עכשיו חברי הכנסת מתבקשים לאשר את החלטת ועדת החוקה, חוק ומשפט, שכפי שאמרתי, התקבלה על דעת כל המציעים מסיעות רבות, למעט חבר הכנסת אריה אלדד, והתקבלה ברוב גדול - לאשר את ההחלטות האלו ולקבוע שהצעת החוק הזאת נופלת וההסדר שעל-פיו החל ב-8 בדצמבר, כלומר בעוד שלושה ימים, ייכנס לתוקפו צו בדבר פיזור הכנסת - מאותו זמן אנחנו נלך במסלול, בהסכמה - הכנסת מסכימה - הכרוך בפיזור הכנסת. תקופה מסוימת - -

היו"ר ראובן ריבלין:

21 יום.

מיכאל איתן (יו"ר ועדת החוקה, חוק ומשפט):

- - 21 יום, יוכל הרוב בכנסת, אם יהיו 61 חברים, להגיש לנשיא המדינה הצעה להטיל על מישהו אחר להרכיב את הממשלה החלופית. אם לא יהיו ב-21 הימים האלה מועמדים בהסכמת 61 חברים, אנחנו ניכנס למצב שהכנסת מפוזרת ויש תהליך שבו הבחירות יתקיימו ב-28 במרס על-פי מניין הימים שיחול מהיום שבו יצא הצו לפיזור הכנסת.

אורי אריאל (האיחוד הלאומי - ישראל ביתנו):

- - -

מיכאל איתן (יו"ר ועדת החוקה, חוק ומשפט):

זו המשמעות של ההצבעה שלנו.

יוסף פריצקי (צל"ש - ציונות, ליברליות ושוויון):

המחלוקת החוקתית - - -

מיכאל איתן (יו"ר ועדת החוקה, חוק ומשפט):

בבקשה?

יוסף פריצקי (צל"ש - ציונות, ליברליות ושוויון):

מה אתה אומר? יש כאן מחלוקת חוקתית.

היו"ר ראובן ריבלין:

הוא אומר שיש מחלוקת חוקתית. לא תפקידה של הכנסת. יש הצעת חוק פרטית של חבר הכנסת אלדד, שהוועדה לא אישרה אותה, בין שהיא חוקתית ובין שהיא לא חוקתית, והוא ינמק עכשיו מדוע הוא מבקש מהכנסת שלא להסיר אותה.

יוסף פריצקי (צל"ש - ציונות, ליברליות ושוויון):

הרי הוא עושה את זה - - -

היו"ר ראובן ריבלין:

אדוני יוכל, כמובן, להצביע בעד אי-הסרתה.

מיכאל איתן (יו"ר ועדת החוקה, חוק ומשפט):

לכן, אני מסיים ופונה פעם נוספת אל חברי הכנסת ומבקש את אישורם להורדת ההצעה מסדר-היום ולהליכה בהסכמה בנתיב שעל-פיו הצו יוצא ב-8 בדצמבר ויתחיל התהליך, בהסכמה, ללא צורך לברר את השאלה מי גובר על מי, המסלול של הכנסת או המסלול של ראש הממשלה ונשיא המדינה. תודה.

היו"ר ראובן ריבלין:

נכון. זה לא תיקו, אלא פשוט לא רצו בשאלה עצמה.

חבר הכנסת אלדד, אתה, כמובן, יכול לבקש להצביע שלא להסיר או לבוא ולנמק. כמובן, אם הכנסת תקבל את עמדתך, היא תתנגד להצעת ועדת החוקה, ואז הצעתך תועבר לקריאה ראשונה כפי שהוגשה ואושרה בהצעה טרומית. אבל, כמובן, בשביל זה צריכה הכנסת קודם כול להתנגד להחלטת ועדת החוקה, חוק ומשפט.

צבי הנדל (האיחוד הלאומי - ישראל ביתנו):

חבר הכנסת פרופסור אלדד, אל תדלג על כלום. את כל האמת.

אריה אלדד (האיחוד הלאומי - ישראל ביתנו):

אדוני היושב-ראש, חברי חברי הכנסת, אפילו מטעמים סמליים, כאשר 84 חברי כנסת מצביעים על פיזור הבית, נכון שאם מחליטים אחרת יחזור העניין לאולם הזה ולא ייסגר באחד מחדרי הוועדות. אם יש כבוד בבית הזה, הוא כבודה של המליאה להחליט, לחוקק, לקבוע את דרכה של מדינת ישראל.

היו"ר ראובן ריבלין:

כך התקנון קובע.

אריה אלדד (האיחוד הלאומי - ישראל ביתנו):

יכלו, אם כולם היו מושכים את החוקים, זה היה נקבר שם בוועדה.

היו"ר ראובן ריבלין:

הבנתי.

אריה אלדד (האיחוד הלאומי - ישראל ביתנו):

אמרו שהביאו לשלום בין הנצים והיה נץ אחד שהתעקש.

היו"ר ראובן ריבלין:

הבנתי. הבנתי. אתה אומר שמבחינת - - -

רוני בר-און (אחריות לאומית):

אולי אפשר לפזר את הכנסת היום? נראה כאילו אנשים לא באים הנה לעבוד, אלא ליהנות.

היו"ר ראובן ריבלין:

חבר הכנסת איתן הציע שנוותר על הכנסת בכלל.

רוני בר-און (אחריות לאומית):

גם זה רעיון לא רע.

היו"ר ראובן ריבלין:

חבר הכנסת איתן אמר שיש מי שמציע לוותר על הכנסת. זה מה שהוא ענה קודם. חבר הכנסת בר-און, מה זה "לפזר את הכנסת"? גם אם לא צריך את אישור הכנסת למינוי שרים, השר צריך להישבע אמונים מעל במת הכנסת. אם יפזרו את הכנסת, לא יוכלו למנות את השר.

רוני בר-און (אחריות לאומית):

זה לא קונקלוסיבי.

היו"ר ראובן ריבלין:

אתה חושב שזה לא נכון?

רוני בר-און (אחריות לאומית):

תמיד יש על זה - - -

היו"ר ראובן ריבלין:

לא צריכים להישבע?

רוני בר-און (אחריות לאומית):

- - - לכל המוקדם.

היו"ר ראובן ריבלין:

כלומר, השר לא מחויב כלפי איש – לא לכבד את חוקי מדינת ישראל ולא כלום? או שהוא נותן את ההצהרה לפני הממנה.

אריה אלדד (האיחוד הלאומי - ישראל ביתנו):

לפני ועדת הכנסת.

היו"ר ראובן ריבלין:

לפני הממנה או מי מטעמו.

רוני בר-און (אחריות לאומית):

לציניות אני לא - - -

היו"ר ראובן ריבלין:

זאת לא ציניות. קודם כול, אתה לא צריך לפחד מציניות. השאלה המרכזית היא, באמת, כיצד שר מקיים את פעולותיו בלי שנשבע אמונים?

יוסף פריצקי (צל"ש - ציונות, ליברליות ושוויון):

אדוני היושב-ראש, במצב כזה עדיף שלא יישבע אמונים.

אריה אלדד (האיחוד הלאומי - ישראל ביתנו):

משום חשש לשבועת שקר.

יוסף פריצקי (צל"ש - ציונות, ליברליות ושוויון):

בדיוק.

רוני בר-און (אחריות לאומית):

זה בדיוק אותו משקל כמו של הודעה לכנסת - - -

יוסף פריצקי (צל"ש - ציונות, ליברליות ושוויון):

אדוני היושב-ראש, משום מראית עין עדיף שאפילו לא יישבע, משום שאם שר עולה, במקרה שלנו, למה שיישבע? עדיף שלא יישבע.

היו"ר ראובן ריבלין:

זאת כבר שאלה אחרת. בבקשה.

רוני בר-און (אחריות לאומית):

יראה אדוני את סעיף 15 וסעיף 30(ד).

היו"ר ראובן ריבלין:

תודה. ראיתי. חבר הכנסת אלדד, בבקשה להמשיך.

אריה אלדד (האיחוד הלאומי - ישראל ביתנו):

אדוני היושב-ראש, שבוע לפני שראש הממשלה הלך לנשיא הונחו על שולחן הבית הזה שמונה הצעות לפיזור הכנסת. אחת מהן היתה ההצעה שלי, שבה אנו דנים היום. מטעמים של קואליציה ואופוזיציה הסכימו לדחות את ההצעה בשבוע. בפרק הזמן הזה הלך ראש הממשלה אל הנשיא וביקש צו. חברי הכנסת, כבר התרגלנו לכך שראש הממשלה הנוכחי מפעיל רוב דורסני על מדינת ישראל, אבל זאת הפעם הראשונה שאני רואה מישהו שמפעיל מיעוט דורסני על הכנסת. על-פי חוק, נכון – ממשלת מיעוט שדורסת את הבית הזה על-פי חוק, אבל מול 84 חברי הכנסת שביקשו לחוקק, שביקשו לומר: הכנסת היא הריבון, ולא ראש הממשלה.

הפרצה שראש הממשלה ניצל, או יועציו המשפטיים, היא פרצה ברורה שימיה כימי ביטול חוק הבחירה הישירה, ובנו האשם, שביטלנו את החוק אבל שכחנו לקצץ את כל הזנבות שלו. והנשיא – בפרצה הזאת בחוק, שבין 84 חברי הכנסת ורצונו של האחד, הנשיא היה בין הפטיש והסדן. השאלה היא מי כאן הריבון באמת: הכנסת? ראש הממשלה? החוק? אולי הנשיא?

מילא, אם הכנסת לא היתה מתחילה בהליך החקיקה, אפשר היה לומר שראש הממשלה בא אל הנשיא בידיים נקיות. הדבר האחרון שאפשר לומר על ראש הממשלה הזה הוא שהוא בא למקום כלשהו בידיים נקיות.

יש לראש הממשלה בעיה במינוי שרים בממשלת המעבר? שיביא לכנסת שרים ראויים, שיקבלו את אמון הכנסת, לא כאלה שהכנסת כבר שילחה מעל פניה פעמיים. אבל ראש הממשלה בא לומר – אני השליט ואין בלתי.

הפשרה שהשיגו יושב-ראש הכנסת ויושב-ראש ועדת החוקה מקבלת למעשה את הצו שמוציא הנשיא, על-פי בקשת ראש הממשלה, כלומר מקבלת את התכתיב של ראש הממשלה. תכתיב בלועזית הוא "דיקטט",  ומי שמוציא תכתיב הוא דיקטטור. הפשרה לא הופכת את האונס הזה לברית זוגיות בשום צורה שהיא.

אבל לציבור כנראה לא אכפת שזאת דיקטטורה, כשם שלא אכפת לציבור שהשלטון מושחת.

היו"ר ראובן ריבלין:

אבל הדמוקרטיה נתנה לראש הממשלה את הסמכות הזאת מטעמה. עובדה שהחוק נתקבל בכנסת, והוא מאפשר לו, במקרים מיוחדים ביותר, לבקש להוציא צו. מה שאנחנו ביקשנו לבוא ולמנוע באמת דיקטט, זה שאנחנו קבענו שהתאריך הוא 28, גם בהצעת החוק שאדוני הביא, ולאחר מכן, כאשר השגנו את הפשרה שמייתרת את הצורך לשאול מה גובר על מה, אמרנו: נשאיר את השאלה המכרעת לתקופה אחרת. אבל בסך הכול, הדיקטט הוא לא דיקטט שראש הממשלה נוטל, אלא שהכנסת נתנה לו. דרך אגב, זאת תולדה וירושה מחוק הבחירה הישירה של ראש הממשלה.

אריה אלדד (האיחוד הלאומי - ישראל ביתנו):

ושכחנו  לקצץ את זנבו של החוק - - -

היו"ר ראובן ריבלין:

לא, דווקא את זה לא שכחנו. דווקא את זה רצינו לתת לראש הממשלה לעשות, משום שחשבנו שטוב שתישאר לראש הממשלה מידה מסוימת של אפשרות לתפקד. כך קרה עם ברק, כך קרה עם שרון, וחוזר חלילה.

אריה אלדד (האיחוד הלאומי - ישראל ביתנו):

אבל, אדוני היושב-ראש, אם כבוד הדמוקרטיה היה באמת יקר ללבו של ראש הממשלה, הוא היה אומר: ממילא הכנסת מחוקקת חוק שאומר לפזר אותה. כלומר, על עצם הנושא אין ויכוח. הדיקטטורה מתבטאת בשאלה מי קובע. השאלה היא מי קובע; אם לא רצון העם קובע, אלא רצון היחיד, גם כשזה נעשה בשם החוק, עדיין זאת דיקטטורה.

היו"ר ראובן ריבלין:

אני מאוד מכבד אותך, אבל זאת דיקטטורה שניתנה לו מטעם הכנסת. הכנסת, ברגע אחד, יכולה - - -

צבי הנדל (האיחוד הלאומי - ישראל ביתנו):

לא כשאנחנו מחוקקים. לא נכון. אל תעוותו את זה עכשיו.

היו"ר ראובן ריבלין:

מה אתה מדבר? חבר הכנסת הנדל, הרי אתה היית פה כשחוקקו את החוק הזה. מילא, חבר הכנסת אלדד, הוא יכול לרחוץ בניקיון כפיו – והן אכן נקיות – הוא לא חוקק את החוק הזה. אתה חוקקת.

צבי הנדל (האיחוד הלאומי - ישראל ביתנו):

אבל אנחנו הבאנו חוק לפיזור הכנסת.

אריה אלדד (האיחוד הלאומי - ישראל ביתנו):

ובצה"ל לימדו אותנו שהפקודה האחרונה קובעת.

אדוני היושב-ראש, כבודה של הכנסת יקר לנו. האומנם כבודה של הכנסת יקר לנו? לפני שבוע קיבלנו תשובה שלילית גם על השאלה הזאת. לפני שבוע התכנסה ועדת הכנסת ואמרה: לא רק שלא אכפת לנו שהשלטון מקבל צורה של דיקטטורה, גם לא אכפת לנו שהכנסת נראית כבית מושחת.

עשרה חברים בוועדת הכנסת אמרו בריש גלי, מול המצלמות, שלא אכפת להם שפושע יושב עמנו בבית הזה – פושע שהודה בבית-המשפט והורשע על-פי הודאתו: חבר הכנסת עמרי שרון, שהודה בזיוף מסמכים ובעדות שקר. ועדת הכנסת אמרה שזה בסדר שפושע ישב אתנו כאן ויחוקק חוקים, יחוקק חוקים שאחר כך נסתמך עליהם – אם לפזר את הכנסת על-פי צו. פושעים על-פי הודאתם מחוקקים חוקים היום, ואנחנו מסכימים לזה, לקלונה של הכנסת.

עשרה מחברי הכנסת היו זקוקים לבית-משפט השלום שיאמר להם אם עדות שקר וזיוף מסמכים הם עבירות שיש עמן קלון; אין להם שום קול פנימי שאומר להם: קלון, קלון, קלון. אם הסכמנו שפושע ישב אתנו על ספסלי הכנסת וימשיך לחוקק, הקלון הוא שלנו. הקלון הוא של כולנו, של כל אלה שהצביעו בעד אי-השעייתו של חבר הכנסת שרון באותו יום ושל כל אלה שלא מיחו בידם.

מיכאל מלכיאור (העבודה - מימד - עם אחד):

לרבות היועצת המשפטית לכנסת.

היו"ר ראובן ריבלין:

זו דעתו.

מיכאל מלכיאור (העבודה - מימד - עם אחד):

בסדר, אבל הוא אומר שזה עניין פוליטי.

צבי הנדל (האיחוד הלאומי - ישראל ביתנו):

זאת דעתו וזאת האמת.

אריה אלדד (האיחוד הלאומי - ישראל ביתנו):

דעתי או לא דעתי, פושע יושב אתך על ספסלי הבית הזה, פושע על-פי הודאתו. אני מחפש את השכל הישר, את המצפון, לא את ההתחכמות המשפטית, ואלה נעדרים כאן.

מיכאל מלכיאור (העבודה - מימד - עם אחד):

במקרה זה מתאים לדעות הפוליטיות.

אריה אלדד (האיחוד הלאומי - ישראל ביתנו):

במקרה זה מתאים לדעותיך הפוליטיות, כי אתה הצבעת בעד זה. אתה, חבר הכנסת מלכיאור, הצבעת בעד זה שפושע - - -

מיכאל מלכיאור (העבודה - מימד - עם אחד):

נכון, אחרי שקיבלנו חוות דעת - - -

אריה אלדד (האיחוד הלאומי - ישראל ביתנו):

החוק מאפשר. החוק מאפשר גם להשעות אותו. החוק מאפשר להשעות אותו ואתה בחרת להשאיר אותו. זה ההבדל.

מיכאל מלכיאור (העבודה - מימד - עם אחד):

כי היועצת המשפטית אמרה שזה מותר.

אריה אלדד (האיחוד הלאומי - ישראל ביתנו):

שמותר להשאיר אותו. נכון.

מיכאל מלכיאור (העבודה - מימד - עם אחד):

אבל זה צעד לא נכון וזה פסול כלפי בית-המשפט - - -. במקרה אתה לא אוהב את אותו חבר כנסת.

אריה אלדד (האיחוד הלאומי - ישראל ביתנו):

ואיפה המצפון? אני אומר שהכול צפוי והרשות נתונה, והכול היה צפוי בהצבעה שלך. לבחור בין טוב לרע זאת זכותו של אדם. זה לא כפוי עליו. מותר לו, הוא יכול לבחור טוב או רע, ואתה בחרת רע. אתה אמרת: פושע יכול לשבת אתנו.

אדוני היושב-ראש, זאת ההזדמנות האחרונה אולי של הבית הזה לומר: הכנסת היא הריבון ולא שרון, ישראל היא דמוקרטיה ולא דיקטטורה. הסרת ההצעה שלי היום מסדר-היום משמעותה כניעה מוחלטת לדיקטטורה. תודה רבה.

היו"ר ראובן ריבלין:

תודה רבה לחבר הכנסת אלדד. חבר הכנסת רוני בר-און ביקש לפי סעיף 88(ז), וגם מהטעם שבדברי יושב-ראש ועדת החוקה היה מדובר גם על מינוי שרים, והוא אחד הממונים. מייד לאחר ההצבעה אתן לו אפשרות וזכות תגובה.

חברי הכנסת, אנחנו עוברים להצבעה.

גדעון סער (הליכוד):

אם מצביעים בעד, זה בעד הצעת ועדת החוקה.

היו"ר ראובן ריבלין:

הצבעה בעד פירושה בעד הצעת ועדת החוקה, שתוצאתה - הסרת הצעת החוק של חבר הכנסת אלדד. נא להצביע.

הצבעה מס' 4

בעד הצעת ועדת החוקה, חוק ומשפט - 18
נגד - 7
נמנעים - אין
הצעת ועדת החוקה, חוק ומשפט להסיר מסדר-יומה של הכנסת את הצעת חוק לפיזור הכנסת השש-עשרה, התשס"ה-2004, נתקבלה.

היו"ר ראובן ריבלין:

18 בעד, שבעה נגד ואין נמנעים. אני קובע כי הצעת ועדת החוקה, חוק ומשפט להסיר  מסדר-יומה של הכנסת את הצעת החוק לפיזור הכנסת השש-עשרה, התשס"ה-2004, של חבר הכנסת אריה אלדד, שמספרה כנקוב, נתקבלה.

אני מזמין את חבר הכנסת בר-און להשיב.

רוני בר-און (אחריות לאומית):

אם אפשר, אחרי ההצבעה על הפיצול.

היו"ר ראובן ריבלין:

זה נוגד את התקנון, אבל אני אאפשר.


הצעת ועדת החוקה, חוק ומשפט בדבר חלוקת הצעת חוק הבחירות  לכנסת (תיקון מס' 55) (ביטול  התקשרויות בין רשימות מועמדים), התשס"ו-2005
[נספחות.]

היו"ר ראובן ריבלין:

אני מזמין את יושב-ראש ועדת החוקה, חוק ומשפט. יושב-ראש ועדת החוקה, הואיל ולא הייתי בוועדת החוקה, אני מבקש ממך להסביר לי על מה אני הולך להצביע.

מיכאל איתן (יו"ר ועדת החוקה, חוק ומשפט):

אם אני יודע להסביר מצוין, את זה נראה לאחר מערכת הבחירות - אם הצלחתי להסביר או לא.

רוני בר-און (אחריות לאומית):

רק תגיד מתי אתה מסביר ומתי אתה מחרף, מנאץ ומגדף.

מיכאל איתן (יו"ר ועדת החוקה, חוק ומשפט):

אני מדבר על חלוקת הצעת חוק הבחירות - ביטול התקשרויות בין רשימות מועמדים.

היו"ר ראובן ריבלין:

החלטת ועדת החוקה, חוק ומשפט בדבר חלוקת הצעת חוק הבחירות לכנסת (תיקון מס' 55) (ביטול התקשרויות בין רשימות מועמדים), התשס"ו-2005.

מיכאל איתן (יו"ר ועדת החוקה, חוק ומשפט):

אדוני היושב-ראש, כנסת נכבדה, חבר הכנסת גפני הגיש הצעת חוק שבאה לבטל את הדרך שבה מחשבים את המנדטים לאחר הבחירות. הוא הציע שחלוקת העודפים שנשארים בעת ספירת הקולות תתבצע באופן שונה ממה שהיה עד עכשיו. מה היה עד עכשיו? רשימות התקשרו ביניהן, ותהליך חלוקת המנדטים התבצע בצורה הבאה: לקחו את סך כל הקולות הכשרים, חילקו אותם ל-120 ואז נקבע מנדט לכל חבר הכנסת. נניח שקבעו שמנדט הוא 30,000 קולות וסיעה מסוימת קיבלה 100,000 קולות, אומרים: היא מקבלת שלושה מנדטים, שהם 90,000 קולות, ויש לה שלושה מנדטים מלאים, אבל נשאר לה עודף של 10,000 קולות, וכך עוד ועוד עודפים לכל הסיעות. לכן, בחלוקה הראשונה לא מחלקים אף פעם 120 מנדטים.

הסיעות עשו הסכמים על מנת לצרף את העודפים. אומר חבר הכנסת גפני: לא, לא צריך לעשות הסכמים בין סיעות, כדי שהבוחר, כאשר הוא יצביע, הקול שלו ילך נטו רק לסיעה שבשבילה הוא הצביע.

השאלה הזאת נדונה בוועדת החוקה ואנחנו רוצים לקדם את החוק, אבל בהצעת החוק של חבר הכנסת גפני מדובר על כך שהחוק יוחל גם על הבחירות לרשויות המקומיות. אנחנו לא בטוחים שאנחנו יכולים להקדיש מספיק זמן ומחשבה על מנת לקיים את כל הדיון פעמיים, גם על מה שקורה בכנסת וגם על הרשויות המקומיות. מאחר שהבחירות לרשויות המקומיות יתקיימו לאחר הבחירות לכנסת וגם הכנסת הבאה תוכל לטפל בשאלה אם להחיל את התיקון הזה על הרשויות המקומיות, כן או לא, אנחנו מעדיפים להתמקד כרגע רק בנושא הכנסת ולא לעסוק ברשויות המקומיות.

לכן אנחנו מבקשים לפצל את הצעת החוק, להוריד את החלק שדן ברשויות המקומיות ולהמשיך לדון רק בנושא הבחירות לכנסת - ביטול הסכמי עודפים בבחירות לכנסת. אנחנו לא מצביעים עכשיו על הצעת החוק, אם היא טובה או רעה, אלא על מתן הוראה לוועדת החוקה, חוק ומשפט להמשיך ולדון אך ורק בהצעה שהחוק הזה יחול על הבחירות לכנסת, ולא על הבחירות לרשויות המקומיות. לגביה יש פיצול והכנסת הבאה תוכל להחליט. אני מבקש את אישור הכנסת. תודה.

היו"ר ראובן ריבלין:

תודה.

רבותי חברי הכנסת, ההצבעה היא על בקשת ועדת החוקה, חוק ומשפט לפצל את הצעת חוק הבחירות לכנסת (תיקון מס' 55) (ביטול התקשרויות בין רשימות מועמדים). נא להצביע.

הצבעה מס' 5

בעד הצעת ועדת החוקה, חוק ומשפט - 21
נגד - 8
נמנעים - אין
הצעת ועדת החוקה, חוק ומשפט בדבר חלוקת הצעת חוק הבחירות לכנסת (תיקון מס' 55) (ביטול התקשרויות בין רשימות מועמדים), התשס"ו-2005, נתקבלה.

היו"ר ראובן ריבלין:

21 בעד, שמונה נגד ואין נמנעים. אני קובע שבקשת הוועדה לפיצול אושרה.

חבר הכנסת בר-און, בבקשה. לחבר הכנסת בר-און יש עכשיו זכות התגובה לפי סעיף 88(ז).

ג'מאל זחאלקה (בל"ד):


אלה לא סדרי ממשל תקינים, שמשנים את כללי המשחק ברגע האחרון.

רוני בר-און (אחריות לאומית):

לא, יש כאן עוד כמה שינויי כללים, אבל תישאר לשמוע.

ג'מאל זחאלקה (בל"ד):

זה לא כללי ממשל תקינים שמשנים את כללי המשחק ברגע האחרון. שבועיים לפני פיזור הכנסת מעבירים חוקים שמשנים את כל המדינה.

היו"ר ראובן ריבלין:

אם אתה צודק, בוודאי בית-המשפט לחוקה, שהוא בית-המשפט העליון, ישנה את הצעת החוק.

רוני בר-און (אחריות לאומית):

אדוני היושב-ראש, חברי חברי הכנסת, במהלך הדיון בהצעת החוק הקודמת, לא זאת האחרונה, שמעתי פה שני דוברים. יש איזו מודה היום. בדרך כלל האנשים האלה – מעט פעמים שמעתי אותם מדברים לעניין. אבל עכשיו זה נהיה העניין לדבר לא לעניין. אז עולים פה ומדברים על איזה חוק, ומסמנים ליושב-ראש: אל תדאג, בדקה האחרונה אני אגיד משהו גם על החוק. ובינתיים מחרפים ומגדפים את כל העולם ואשתו.

אני לא רוצה להתייחס לדברים של חבר הכנסת מיכאל איתן, כי לא שמעתי את הדברים לכל משכם, וגם אם אתה, אדוני היושב-ראש, אומר שהוא דיבר על מינויי שרים, אני לא אנצל את הבמה בשביל דברים שלכאורה קשורים גם בי. אבל שמעתי פה את הפרופסור לאתיקה, מה אתם יודעים, הצדיק של הכנסת - -

צבי הנדל (האיחוד הלאומי - ישראל ביתנו):

לא, אתה הצדיק.

רוני בר-און (אחריות לאומית):

- -  מדבר ומטיף על מוסר, על דיקטטורה. קריקטורה, לא דיקטטורה. אתה קריקטורה.

אורי אריאל (האיחוד הלאומי - ישראל ביתנו):

נכון, ראש הממשלה הזה הוא קריקטורה. אתה צודק.

רוני בר-און (אחריות לאומית):

אתה קריקטורה. בוא אני אלמד אותך קצת על ענייני אתיקה ומוסר.

היו"ר ראובן ריבלין:

בפרלמנט האוסטרלי היו אומרים: ""Order, Order. בשביל מה, למה לכעוס? למה לומר לו "קריקטורה"?

רוני בר-און (אחריות לאומית):

אני לא כועס.

אורי אריאל (האיחוד הלאומי - ישראל ביתנו):

גם בוגדים, גם קריקטורה, גם דיקטטורה.

רוני בר-און (אחריות לאומית):

גם בפרלמנט, ולא מעט גם בשדה שממנו אני בא, עריכת-הדין, החוצפה היא חלק לא מבוטל מההוויה שלנו, ומפעם לפעם אנחנו אומרים דברים גם בחוצפה, או כותבים דברים בחוצפה. אבל גם לחוצפה יש שיאים. כותב לי יושב-ראש ועדת האתיקה, "הר פרופסור" אלדד, שאני אפסול את עצמי מלנהל את הדיון בעניינו של עמרי שרון.

צבי הנדל (האיחוד הלאומי - ישראל ביתנו):

כך היה צריך להיות.

רוני בר-און (אחריות לאומית):

עוד פרופסור. כן, דוקטור הנדל, כן. הפרופסור והמלחין הנדל. הנדל, הנדל, הנדל.

מל פולישוק-בלוך (שינוי):

לידך הוא באמת דוקטור.

אורי אריאל (האיחוד הלאומי - ישראל ביתנו):

כך היה ראוי. גם גנבת וגם ירשת?

רוני בר-און (אחריות לאומית):

עוד צדיק. תצעקו, תצעקו, נתגעגע לקולות שלכם בעוד שלושה חודשים. נתגעגע אליכם. אבל תקבלו תמונות.

צבי הנדל (האיחוד הלאומי - ישראל ביתנו):

מושחתים.

אורי אריאל (האיחוד הלאומי - ישראל ביתנו):

גם גנבת וגם ירשת?

רוני בר-און (אחריות לאומית):

היום אני שלם, יהיה לכם ערוץ-99. תצעקו על הטלוויזיה בבית.

הוא כותב לי: תפסול את עצמך, אל תדון בעניין.

אורי אריאל (האיחוד הלאומי - ישראל ביתנו):

כך ראוי.

רוני בר-און (אחריות לאומית):

למה, מה קרה? אין נימוקים.

צבי הנדל (האיחוד הלאומי - ישראל ביתנו):

מה זה קשור?

היו"ר ראובן ריבלין:

זה קשור. לא שאני כן מסכים או לא מסכים, אבל זה קשור.

רוני בר-און (אחריות לאומית):

תשמע למה זה קשור. אני, שבשלוש השנים האחרונות כל הזמן באים אלי ומציעים לי להוציא את ענייני החסינות מהכנסת, ולמרבית הצער דנתי רק בעניין של החברים שלי, והעמדות שלי היו מאוד ברורות, ויש חברים שלא מדברים אתי מאז – אותי צריך היה לפסול. ומי פוסל? הפוסל במומו הוא פוסל. הפרופסור לאתיקה. כשאמרו לך, פרופסור לאתיקה, אוהב ערבים ידוע שכמוך, שתפסיק לטפל בענייני האתיקה של הערבים כי אתה רואה אותם רק דרך משקפיים של דם, אמרת: שאני אפסיק?

צבי הנדל (האיחוד הלאומי - ישראל ביתנו):

אתה חולה, אתה חולה.

אורי אריאל (האיחוד הלאומי - ישראל ביתנו):

עלוב. אתה עלוב. אתה לא ראוי לדון בזה.

רוני בר-און (אחריות לאומית):

אמרת את זה או לא אמרת את זה?

צבי הנדל (האיחוד הלאומי - ישראל ביתנו):

בר-און - חברון.

רוני בר-און (אחריות לאומית):

וכאשר הגישו עליך תלונה, שקראת למרי אזרחי, הגישו את התלונה לפני שישה חודשים. מה קרה עם התלונה שלך, פרופסור לאתיקה? למה היא לא נדונה? מי דחף אותה לאיזו מגירה? מעולם לא כיהן בוועדת האתיקה כיושב-ראש ועדת האתיקה מי שהורשע על-ידי ועדת האתיקה. זה התקדים, פרופסור אלדד. מעולם לא כיהן בוועדת האתיקה מי שהוא נציג של סיעה כיתתית, סהרורית, קיצונית, אנרכיסטית, קוראת למרי, לא ראויה. מזה צריך להסיק את המסקנות. תודה רבה.

אורי אריאל (האיחוד הלאומי - ישראל ביתנו):

אתה צריך לפסול את עצמך.

צבי הנדל (האיחוד הלאומי - ישראל ביתנו):

אתה חולה.

היו"ר ראובן ריבלין:

תודה רבה. בבקשה, חבר הכנסת אלדד. יש לך תגובה של דקה, כי הוא התייחס לדברים שאמרת, אבל הוסיף החרה. אני מבקש ממך להתייחס רק לנושא היותך יושב-ראש ועדת האתיקה ונושא הציבור הערבי.

אריה אלדד (האיחוד הלאומי - ישראל ביתנו):

בוודאי. אדוני היושב-ראש, בניגוד למי שהיה מועמד פעמיים לתפקיד שר והכנסת אמרה שאינה רוצה בו לתפקיד כזה, בכל פעם שנדונה בוועדת האתיקה איזו שאלה שהייתי קשור בה, אני פסלתי את עצמי מלהשתתף בדיון ויושב-ראש הכנסת מינה חבר מחליף. לעומתי, מי שהיה מועמד פעמיים לתפקיד שר והכנסת דחתה אותו, לא רק שלא פסל את עצמו מטעמי עניין אישי, משום שמפלגתו היא זאת שנהנית ממימון המפלגות שחבר הכנסת עמרי שרון מביא אתו, ולא רק שכל שאלת קיום הסיעה מותנה בקיום 14 חברים שפרשו מהליכוד ברגע נתון, אבל הוא קיים את הדיון אצלו אף-על-פי שידע שבקשתנו להשעות את עמרי שרון כבר מונחת על שולחנו. עד שלא הלכתי לבג"ץ הוא לא כינס את הוועדה. תודה רבה.

היו"ר ראובן ריבלין:

תודה. תם הדיון בעניין זה.

חיים אורון (מרצ-יחד):

אדוני היושב-ראש, כחבר חדש בוועדת האתיקה אני רוצה להעיד, שהיושב-ראש, למרות המחלוקת הפוליטית שאני מצוי בה אתו, מנהל את הישיבות באופן הוגן ומסודר. ועדת האתיקה היא לא רכוש של חבר כנסת מסוים, היא מוסד של הכנסת. אני חושב שחברי הכנסת צריכים מאוד להיזהר בכבודה, כי זה מה שנשאר.

אורי אריאל (האיחוד הלאומי - ישראל ביתנו):

חבורת גנבים וסוררים. מושחתים.

היו"ר ראובן ריבלין:

חבר הכנסת אריאל, למה תקלקל את הדברים שאמר חבר הכנסת אורון?

אורי אריאל (האיחוד הלאומי - ישראל ביתנו):

כי הם גנבים וסוררים.

היו"ר ראובן ריבלין:

חבר הכנסת אורון, אני מאוד מודה לך על הערתך החשובה.

רבותי, אנחנו בביבר זכוכית וכולנו משליכים אבנים על עצמנו. עכשיו תבינו מדוע אני לא שש אלא מודיע שב-21 בחודש זה אנחנו יוצאים לפגרת בחירות. יכול להיות שצריך לצאת עוד לפני כן, כי אם נמשיך את הדיונים כך, אנה נגיע?


החלטה בדבר תיקון טעות בחוק הליכי חקירה והעדה (התאמה לאנשים עם מוגבלות שכלית או נפשית), התשס"ו-2005
[נספחות.]

היו"ר ראובן ריבלין:

אני מזמין את יושב-ראש ועדת החוקה, חוק ומשפט לעלות ולהציג את החלטת ועדת החוקה בדבר תיקון טעות בחוק הליכי חקירה והעדה (התאמה לאנשים עם מוגבלות שכלית או נפשית), התשס"ו-2005. בבקשה, חבר הכנסת איתן, יושב-ראש הוועדה.

מיכאל איתן (יו"ר ועדת החוקה, חוק ומשפט):

אדוני היושב-ראש, כנסת נכבדה, לפני כמה ימים חוקקה הכנסת חוק שהתאים את הליכי החקירה במשטרה והעדה בבית-המשפט לאנשים עם מוגבלות שכלית או נפשית. בסעיף מסוים בחוק נפלה טעות. ברישא של החוק, שזאת הסתמכות על חוק, היה כתוב סעיף 4ב. בפועל היה כתוב רק סעיף 4, ורק בגלל הבי"ת הקטנה הזאת, שחסרה, הצעת החוק הזאת אינה שלמה ואינה נכונה. בסימון הסעיף בצד במקום 4א צריך להיות כתוב 4ג. שתי טעויות קטנטנות, האחת – "ב", והאחרת שבמקום 4א צריך להיות 4ג, ואני מבקש מהכנסת לאפשר לנו לתקן את הטעויות הקטנות האלה.

צבי הנדל (האיחוד הלאומי - ישראל ביתנו):

יש כמה אנשים עם מוגבלות שכלית ונפשית שאינם יכולים להצביע.

מיכאל איתן (יו"ר ועדת החוקה, חוק ומשפט):

להצביע הם יכולים, ואני רוצה לומר לך, שהחוק שחוקקנו מאפשר גם לאנשים עם מוגבלות שכלית או נפשית להעיד בבית-משפט ולסייע בחקר האמת, במידת האפשר, מתוך אזהרה בדבר עדותם. החוק הזה היה חשוב מאוד כדי – כשהם קורבנות לא היה אפשר לשמוע את עדותם, וכשלא היה אפשר היה לשמוע את עדותם, הרבה פעמים הפוגע יצא זכאי וחף מפשע, אף שביצע פשע. וכשאתה מדבר – גם כאן, הכלל הוא שכל חברי הכנסת בסופו של דבר משתתפים בהליכי חקיקה, ומכל אחד אנחנו מוציאים את המקסימום.

אשר למוגבלות של חברי הכנסת – כולנו מוגבלים, כדאי שנזכור את זה. כולנו מוגבלים. גם אלה שמבקרים אותנו ויודעים כל כך יפה להסית נגדנו בתקשורת – ראינו אותם יפה מאוד – גם הם מוגבלים. אז מוגבלות היא לא בהכרח פסילה, ולא בהכרח חוסר יכולת לתרום ולהשפיע, ועם המעט שיש לכל אחד מאתנו צריך רק לעשות טוב. תודה.

היו"ר חמי דורון:

תודה רבה, חבר הכנסת מיקי איתן.

אנחנו נצביע אם לקבל את התיקונים של ועדת החוקה, חוק ומשפט. אנחנו עוברים להצבעה.

הצבעה מס' 6

בעד ההחלטה – 12
נגד – אין
נמנעים – 2
ההחלטה בדבר תיקון טעות בחוק הליכי חקירה והעדה (התאמה לאנשים עם מוגבלות שכלית או נפשית), התשס"ו-2005, נתקבלה.

היו"ר חמי דורון:

ובכן, 12 בעד, אין מתנגדים, שני נמנעים. אני קובע שתיקון הטעות נתקבל.


מסמכים שהונחו על שולחן הכנסת

היו"ר חמי דורון:

הודעה לסגן המזכיר, בבקשה.

סגן מזכיר הכנסת דוד לב:

ברשות יושב-ראש הישיבה, הנני מתכבד להודיעכם, כי הונחו היום על שולחן הכנסת –

לוח תיקונים להצעת חוק בית התפוצות, התשס"ו-2005, שהונחה לקריאה שנייה ולקריאה שלישית.

החלטת ועדת האתיקה מהיום בעניין קובלנתו של חבר הכנסת רן כהן נגד חברי הכנסת רוחמה אברהם ואלי אפללו בעניין קובלנתה של התנועה למען איכות השלטון נגד חברי הכנסת ישראל כץ, רוחמה אברהם ואלי אפללו. תודה.

היו"ר חמי דורון:

אנחנו עוברים לנושא הבא: הצעת חוק מועצת הצמחים (ייצור ושיווק) (תיקון מס' 7), התשס"ו-2005, קריאה ראשונה. יציג את הצעת החוק שר החקלאות ופיתוח הכפר – אינו נמצא, ואי-אפשר להצביע. כשיבוא השר נציג את הנושא.



הצעת חוק העיטורים בצבא-הגנה לישראל (תיקון מס' 3) (הענקת עיטור לאזרח), התשס"ו-2005
[רשומות (הצעות חוק, חוב' מ/217).]
(קריאה ראשונה)

היו"ר חמי דורון:

אדוני סגן שר הביטחון, חבר הכנסת זאב בוים, אני מזמין אותך לכאן כדי להציג את הצעת חוק העיטורים בצבא-הגנה לישראל (תיקון מס' 3) (הענקת עיטור לאזרח), התשס"ו-2005. בבקשה, אדוני.

סגן שר הביטחון זאב בוים:

אדוני היושב-ראש, חברי הכנסת, אני מתכבד להביא לאישור הכנסת בקריאה ראשונה את הצעת חוק העיטורים בצבא-הגנה לישראל (תיקון מס' 3) (הענקת עיטור לאזרח), התשס"ו-2005.

לנוכח גילויי הגבורה והאומץ שהפגינו בשנים האחרונות אזרחים שאינם חיילים, בסייעם למאמץ הלחימה של צה"ל, מוצע לתקן את חוק העיטורים בצבא-הגנה לישראל, התש"ל-1970, כך שיהיה אפשר להוקיר את פועלם של אזרחים ולהעניק להם עיטורים וציון לשבח בנסיבות שבהן אפשר להעניק עיטור לחיילים.

הסדר מעין זה, חברי הכנסת, של הענקת עיטור אזרחי, כבר מופיע כיום בחוק העיטורים במשטרת ישראל ובשירות בתי-הסוהר, התשל"ב-1972, ומוצע לקבוע הסדר דומה, בשינויים המחויבים, גם בחוק העיטורים של צה"ל.

אשר על כן, אני מבקש כי הכנסת תאשר את הצעת החוק ותעבירה לוועדת החוץ והביטחון להמשך הדיון ולהכנה לקריאה שנייה ולקריאה שלישית. תודה רבה, אדוני.

היו"ר חמי דורון:

תודה רבה. אנחנו עוברים לרשימת הדוברים. ראשון הדוברים, חבר הכנסת משה גפני - אינו נוכח. חבר הכנסת יעקב מרגי – אינו נוכח. חבר הכנסת טלב אלסאנע – אינו נוכח. חבר הכנסת עבד-אלמאלכ דהאמשה, בבקשה.

עבד-אלמאלכ דהאמשה (רע"ם):

כבוד היושב-ראש, כמנהגנו – אנחנו רגילים לדבר על ענייני השעה, כאשר הצעת החוק היא לא בדיוק הדבר. אנחנו מנצלים את ההזדמנות הזאת כדי להביע את הדברים הבוערים בדמו של הציבור.

יום קשה היה לנו היום, מעגל שפיכות הדמים מאיים לשטוף את כולנו מחדש. עברנו כמה חודשי רגיעה, עברנו ימים קשים לא פחות, אבל כאשר האיום הוא פשוט לאבד את כל השפיות ולהחזיר את שפיכות הדמים בקנה מידה עצום, כולנו חייבים לומר: לא.

תמיד הייתי ואהיה, וכל הזמן היינו, לא רק נגד שפיכות דמים, אלא נגד פגיעה באזרח כלשהו. אנחנו מבקשים שהאזרחים יחיו את חייהם בשקט ובשלווה, ואנחנו רוצים שגם החיילים אפילו לא ייפגעו. אנחנו רוצים שלמצב הבלתי-ייאמן הזה, של שפיכות דמים והקזת דם הדדית מתמשכת, יושם קץ. אפשר לשים קץ לשפיכות הדמים. עובדה שעברנו חודשי רגיעה לא מעטים ולא קצרים.

היום שר הביטחון מכריז שהוא שוב מטיל סגר על הגדה. בשבוע שעבר חיסלו את מנהיג "הג'יהאד האסלאמי", ולפני כן חיסלו גם בעזה. לא יכול להיות שתהיה הפסקה רק בצד אחד. הפלסטינים עשו רגיעה של חמישה חודשים, לפני ההתנתקות ועם ההתנתקות, אבל כאשר מדינת ישראל, בנשק החדיש של מטוסים, של מזל"טים, של טילים ושל פגיעות שמתפארים שהן באות בפינצטה, ככה, לפגוע באיש, אף שהן לא כל כך מדויקות, ונהרגו גם אזרחים, נשים וגם ילדים בפגיעות האלה – ההיסטוריה היא ארוכה. חזרה לדרך הזאת לא יכולה אלא להביא לשפיכות דמים מתמשכת ולתגובות מהצד השני. איני רוצה להשחית הרבה מלים.

אני קורא לכל האחראים, אם זה שר הביטחון בממשלת ישראל ואם זה הצד הפלסטיני: תנו לשכל לשלוט. אל תיסחפו שוב. לא חייבים לא לפגוע, ולא לפגוע בתגובה, ולא לעשות שרשרת של פיגועים. ניתן ויש אפשרות סבירה בהחלט לשים קץ לשפיכות הדמים ולא לחזור שוב למעגל הקסמים הזה.

אני קורא לכולם, ולממשלת ישראל קודם כול. כנסת ישראל, ממשלת ישראל היא השומעת אותנו, היא השולטת, היא הצד החזק, יש לה כל הטכנולוגיה וכל הנשק. אם אתם רוצים שיהיה פה שקט, השקט בהישג יד, פשוט שום צד לא יתחיל להכניע את הצד שכנגד או לעשות פעולות ולחכות שהצד שכנגד ייכנע ולא יגיב, כי תגובות תמיד תהיינה. מה נעשה, זאת המציאות, זה הלקח וזה מה שאנו חיים. אנו לא רוצים לא פגיעות ולא תגובות ושום שפיכות דמים, לא של אזרחים ואפילו לא של לוחמים, פשוט לשים קץ למצב הזה. תודה.

היו"ר חמי דורון:

תודה. חבר הכנסת מאיר פרוש - אינו נמצא. חבר הכנסת אורי אריאל, ואחריו - חבר הכנסת נסים זאב. בזה מסתיימת רשימת הדוברים בחוק זה.

אני מציע, אדוני המזכיר, אם השר לפיתוח הכפר מעוניין שהנושא שלו יעלה עכשיו, שהוא ידאג להיות כאן.

סגן שר הביטחון זאב בוים:

אני מציג.

היו"ר חמי דורון:

אתה לא יכול. אתה סגן שר הביטחון, אדוני. על-פי התקנון, יכול השר או מי שהואצלה עליו הסמכות בעניין.

סגן שר הביטחון זאב בוים:

לא נכון. השר הסמיך אותי.

היו"ר חמי דורון:

אך אתה לא סגנו, אדוני סגן שר הביטחון. השר היה כאן.

סגן השר לביטחון פנים יעקב אדרי:

על מה אתה מסתמך?

היו"ר חמי דורון:

על התקנון.

סגן השר לביטחון פנים יעקב אדרי:

אני חושב שיש לך טעות.

היו"ר חמי דורון:

עם כל הכבוד, בשלב זה ההחלטה היא שלי.

סגן שר הביטחון זאב בוים:

השר המקשר לממשלה יכול בעצם לפי - - -

היו"ר חמי דורון:

אם הממשלה הסמיכה אותו לענות על הנושא הזה. לא הסמיכו אותך. זה השר שבתחום סמכותו נוהג הדבר.

חבר הכנסת אורי אריאל, אני מצטער. שלוש דקות, בבקשה.

אורי אריאל (האיחוד הלאומי - ישראל ביתנו):

אדוני היושב-ראש, חברי חברי הכנסת, ממלא-מקום ראש הממשלה, יום קשה עובר עלינו, על כל אזרחי מדינת ישראל. ראשית, תנחומים למשפחות ההרוגים, ואיחולי החלמה מהירה לפצועים. אני חושב שראוי שנעשה מאמץ כולנו, כל חברי הכנסת, ביום הזה קצת להוריד את הטונים, בצורה קצת יותר עדינה ומכובדת האחד כלפי השני.

שר האוצר אהוד אולמרט:

אדוני היושב-ראש, האם אתה יכול לאפשר לי לעלות?

היו"ר חמי דורון:

לא, כי אנו נמצאים באמצע דיון בחוק, ולא עוצרים באמצע ועוברים לחוק אחר, עם כל הכבוד.

אורי אריאל (האיחוד הלאומי - ישראל ביתנו):

צר לי, ממלא-מקום ראש הממשלה, שבמקום קדימה הוליכו אותך אחורה, אך אולי כך ראוי.

אחזור לעניין, ברשותך, ואקצר. החוק שלפנינו הוא ראוי מאוד, אני רוצה להביא בקצרה דוגמה אחת של יהודי שהציל נפשות רבות, והוא עצמו נפצע תוך כדי הפעולה. לאזרח קוראים מנחם גלבוע, תושב אריאל, בעל בית-המלון "אשל השומרון". היה חשש שמישהו מחבל, מנחם גלבוע תפס אותו, ואז התברר שיש עליו חגורת נפץ, וידו של המחבל על ההדק של ההפעלה. כך הוא אחז אותו עד שבא מישהו וירה בראשו של המחבל. לאחר שזה נגמר, אחד משוטרי מג"ב ירה במחבל ופוצץ את חגורת הנפץ. מנחם גלבוע עצמו נפצע מאותו פיצוץ ועד היום הוא נמצא בשיקום.

בהוראת הרמטכ"ל דאז, רב-אלוף משה בוגי יעלון, נתמנתה ועדה להעניק לו צל"ש, אלא שהתברר שאין סמכות כזאת. אפשר לתת לו תעודת הערכה, אפשר לעשות לו מסיבות, אפשר להעלות על נס את פועלו, אי-אפשר לתת לו עיטור בצורה ממלכתית.

חוק כזה בא לתקן זאת, והלוואי שירבו מנחם גלבוע וכמותו, וברוך השם שיש לנו אנשים אמיצים כאלה שהצילו הרבה נפשות בישראל. תודה.

היו"ר חמי דורון:

תודה רבה. חבר הכנסת נסים זאב, בבקשה.

נסים זאב (ש"ס):

אדוני היושב-ראש, כנסת נכבדה, חשבתי, איזה עיטור כבוד צריכים לתת לראש הממשלה על זה שהוא ריסק את הליכוד, על זה שהוא עקר יישובים, על זה שהוא גירש יהודים מבתיהם. הוא גרם להתפוררות, גרם למחלוקת קשה בעם ישראל. גם לו מגיע העיטור והכבוד, כי גם הוא מסכן את עצמו למען מטרה אחת: כדי להמשיך ולשלוט ולעשות את הכול על מנת להמשיך את ההתנתקות החד-צדדית.

תראו מה קרה היום, השאלה היא אם ראש הממשלה מסיק מסקנותיו מהפיגוע שקרה היום. הרי קונדוליסה רייס, שרת החוץ, לא מפסיקה ללחוץ על מדינת ישראל, על ממשלת ישראל, לתת את האפשרות של המעברים, את הפרוזדור מרצועת-עזה ליהודה ושומרון. מה שקורה היום בפועל - הניסיון של אותם מחבלים לחדור כאזרחים תמימים, כאילו הם באים לעבוד ביהודה ושומרון או כדי ללמוד ביהודה ושומרון. הסכנה היא ברורה, מדובר פה במאות "קסאמים" ו"קטיושות" שירו לעבר מדינת ישראל מאז החזיר ראש הממשלה את עזה. התוצאה היא ברורה, יש יותר סיכונים ויותר כוח ואפשרויות לאותם מחבלים להכות בנו.

ומשפט אחד על נושא העיטור. אני בהחלט חושב שיש מקום בחוק לתת לאותם אזרחים, לאותם שומרים בחברות שמירה שסיכנו את עצמם, מסכנים את עצמם והרבה פעמים מנעו פיגועים קשים, שגם אנשים כאלה יכולים לקבל, שהם מגינים בגופם ובשעה הקריטית, בשעה שצריכים להגן ולקבל החלטה אם להציל את חייהם הם או להציל את חייהם של אזרחים אחרים, הם מעדיפים – מוסרים את עצמם ומיישמים את אותה משימה, את אותה הוראה. לכן אני חושב שזה ודאי גם עניין של הצבא, ובהחלט יש לאפשר לרמטכ"ל לתת עיטור כבוד לאזרחים שעשו מעשה גבורה.

היו"ר חמי דורון:

תודה רבה, חבר הכנסת נסים זאב. מאחר שאין דוברים נוספים, נפנה להצבעה.

אנחנו עוברים להצבעה.

הצבעה מס' 7

בעד ההצעה להעביר את הצעת החוק לוועדה – 4
נגד – אין
נמנעים – 1
ההצעה להעביר את הצעת חוק העיטורים בצבא-הגנה לישראל (תיקון מס' 3) (הענקת עיטור לאזרח), התשס"ו-2005, לוועדת החוץ והביטחון נתקבלה.

היו"ר חמי דורון:

ובכן, ארבעה בעד, אין מתנגדים, נמנע אחד. אני קובע שהצעת חוק העיטורים בצבא-הגנה לישראל (תיקון מס' 3) (הענקת עיטור לאזרח), התשס"ו-2005, עברה בקריאה ראשונה ותעבור לדיון בוועדת החוץ והביטחון להכנה לקריאה שנייה ולקריאה שלישית.

אנחנו עוברים לנושא הבא, שוב הצעת חוק שירות ביטחון. חבר הכנסת בוים – סגן השר לא נמצא כאן, נכון?

צבי הנדל (האיחוד הלאומי - ישראל ביתנו):

אפשר לחזור לדקה להצעה לסדר-היום שלי?

היו"ר חמי דורון:

אפשר, היום הכול הולך. נראה לי שהכול מותר כאן היום.


הצעה לסדר-היום
סכנת הנפשות והפחד שבהם נתונים תושבי הדרום החיים תחת מתקפת "קסאמים" בעקבות עקירת גוש-קטיף

היו"ר חמי דורון:

ובכן, בבקשה, חבר הכנסת צבי הנדל, הצעה לסדר-היום מס' 7896 בנושא: סכנת הנפשות והפחד שבהם נתונים תושבי הדרום החיים תחת מתקפת "קסאמים" בעקבות עקירת גוש-קטיף.

צבי הנדל (האיחוד הלאומי - ישראל ביתנו):

אבל אבקש, אם אפשר, לקרוא לסגן השר, כי הוא ביקש שיקדימו את ההצעה לסדר להיום.

היו"ר חמי דורון:

זאת הצעה לסדר-היום רגילה או דחופה?

צבי הנדל (האיחוד הלאומי - ישראל ביתנו):

רגילה. ביקשו להקדים את זה להיום, כי סגן השר רצה לענות היום.

היו"ר חמי דורון:

טוב, אני מניח שהוא שומע אותך ברמקולים. אני גם מקווה.

צבי הנדל (האיחוד הלאומי - ישראל ביתנו):

מכובדי היושב בראש, חברי חברות וחברי הכנסת - יש עכשיו כמעט שוויון אפילו – אני לא יודע עד כמה האנשים עוקבים אחר מצב המרגמות וה"קסאמים" - סליחה, אני צריך להתמודד גם עם המסדרון?

היו"ר חמי דורון:

חבר הכנסת הנדל, אתה רואה? לא כל כך נוח כשמדברים באולם.

צבי הנדל (האיחוד הלאומי - ישראל ביתנו):

אני לא מפריע – אני מפריע רק כשאני מחליט להפריע.

היו"ר חמי דורון:

סליחה. עם כל הכבוד, גברתי, חילופי הדברים האלה הם קצת מוגזמים פה. נראה לי ככה.

צבי הנדל (האיחוד הלאומי - ישראל ביתנו):

גברת פטרוצקי, תלכי למזכירות ותסדרי את מה שאת רוצה.

היו"ר חמי דורון:

חבר הכנסת הנדל, בבקשה.

צבי הנדל (האיחוד הלאומי - ישראל ביתנו):

אני לא יודע אם אתם עוקבים אחרי מה שקורה היום בדרום. דווקא ביום האחרון, לפני הפיגוע הגדול בנתניה, גם כלי התקשורת עסקו בזה מעט. עשרות פצצות מרגמה וטילי "קסאם" נופלים על נתיבות ועל אזור נתיבות, על האזור בואכה אשקלון, קיבוץ כרמייה, למשל, נתיב-העשרה, כפר-עזה, כל הפריפריה, ברדיוס שמגיע עד גבולות העיר אשקלון – שבה עוד לא נפל, באזור התעשייה כבר נפל - ועד חוות-השקמים, ועד נתיבות, ועד המושבים שבסביבה, שבחלק מהם נמצאים גם מפוני גוש-קטיף, חלקם בקרווילות וחלקם בדירה שכורה.

ריבונו של עולם, רק מי שלא חווה את החוויה הזאת לא קולט לאיזה מבוך ביטחוני, לאיזה מצב אבסורד הביאה אותנו הממשלה הנוכחית מבחינה ביטחונית, וזה רק קצה הקרחון. עכשיו עוד יש מאבקים, כי הם רוצים למצוא חן, כי עדיין הם מאמינים שאולי אריק שרון ימשיך גם ביהודה ושומרון, ורוצים להוכיח שגירוש היהודים מגוש-קטיף הועיל במשהו לביטחון, כלומר זה בתקופת איפוק. והיצרנים מייצרים בהיקף אדיר, והמשלחים שולחים, ובנסי נסים – ותמיד זה משופר, והמרחקים גדלים – בנסי נסים לא נרצחו בני-אדם. ואם היה חסר לנו, היום גם הגיעו לנתניה פעם נוספת, והמצב הביטחוני מידרדר, ואין פוצה פה ומצפצף.

ויש ישיבות הערכת מצב במשרד הביטחון, והערכת מצב אצל ראש הממשלה, ומה מעריכים במצב הזה? שהמצב טוב, סביר, כי במבחן התוצאה עוד לא נשחטו עשרות או מאות יהודים. לא כי מי ששולח את הטיל לא מתכוון לרצוח, אלא הוא לא הצליח. התפספס לו.

אני מדבר לא על טיל, ולא על עשרה, ולא על 20. מאז שיצאנו משם – גורשנו משם – יש עשרות בכל שבוע. בכל שבוע אני מקבל טלפונים מאנשים שמכירים אותי, אנשים לחוצים, שואלים עצה: מה עושים? הילדים לא ישנים בלילה, כולם קופצים אלינו למיטה, הרעש לבדו מבהיל אותם, ואם במקרה זה נפל בבית, או ליד הבית, זאת טראומה גדולה שבעתיים. וכאילו שום דבר לא קרה – ריבונו של עולם, כל כלי התקשורת שומרים על האתרוג הזה, כאילו אין שום דבר במדינה הזאת, רק לשמור על החבורה המושחתת הזאת.

עכשיו מסבירים לנו שגם ביהודה ושומרון – חיים רמון, הגאון הפוליטי האדיר, מצא למה גם מיהודה ושומרון יוצאים רוצחים. הרי שמו גדר, שהוא כל כך נלחם עליה, להשחית מיליארדים של שקלים סתם – הוא מצא את הסיבה: כי יש מתנחלים מעבר לגדר, ולשומרים בשערים יש יד חופשית לצאת, וכך גם הרוצחים יכולים לצאת, הם מנצלים את החופש הזה. אז מי אשם ברצח בנתניה? ומי אשם בכל רצח אחר ובכל פיגוע? מתנחלים כמובן.

ואין בכל כלי התקשורת אחד ששואל שאלות, לא את חיים רמון ולא אף אחד אחר: תגיד לי, אתה לא מתבייש? מה, הוא אשם ברצח? לא הממשלה שהובילה קו כזה, שעודדה, שנתנה רוח גבית לטרור, שהודיעה להם שמי שרוצח יהודים יש לו סיכוי לנצח, שעודדה את הקיצונים והרחיקה את המתונים?

הבעיה היא שיש שני גופים שהם מעל החוק, מעל לביקורת, מעל לכל דבר אחר, והם מנהלים את המדינה: האחד הוא הרשות השופטת, ולא בה אני דן עכשיו, והאחר הוא העיתונות, התקשורת. ועכשיו יש להם אג'נדה מאוד מסודרת: צריך לפרק את המדינה מהר, לעקור את כל היישובים, להרוס את הציונות.

הנה בא לנו אחד, אריק שרון, שנותן לנו תעודת הכשר בלתי רגילה לאוסלו. היום, כשכולם כבר יודעים שהסכם אוסלו היה אסון, שהסכם אוסלו הביא לרצח של אלפי יהודים, פתאום בא אריק שרון הגדול, גיבור ישראל לשעבר, זה שפעם אמר "אחרי" ועכשיו הוא שולח קדימה, ונותן הכשר לאוסלו. ודאי שהתקשורת, שכל כך חיבקה את ביילין בזמנו, וכל כך חיבקה את פרס, ודאי שהיא מאושרת עכשיו.

אז הכול מותר, ואותם אי-אפשר לבקר, רק תעז לבקר ואתה מוחרם, לא עולה לשידור, לא כתבות, ועכשיו תקופת בחירות, וכולם נזהרים. אז אני לא נזהר. זה יתנקם בי? גם ככה מתנקמים בי. אבל במצב הזה יש בתפקיד של התקשורת אחריות מסוימת. הרי אם זה היה משהו שלא מוצא חן בעיניהם – על דברים קלים שבעתיים הם הופכים עולמות. פה נופלות פצצות ועפים טילים, נופלים טילים לילה אחר לילה, לילה אחר לילה, אבל זה לא בתל-אביב, זה לא בשינקין; זה בנתיבות, איזה חור בנגב, ובשדרות, ובכרמייה, שזה אומנם קיבוץ, אבל מי יודע איפה זה כרמייה? אם אני אעשה משאל, גם בבית הזה, אני מניח ש-90% לא ידעו איפה זה. אז הציבור ודאי שלא, ולתקשורת זה נוח.

אני אומר שהכנסת יש לה אחריות עצומה. ואני אומר שבימים אלה, כל יום נוסף שאנחנו נותנים לאריק שרון לנהל את המדינה - אנחנו הורסים את ביטחונה, אני חושש עד כדי שזה לא יהיה בר תיקון. ואם היינו חפצי חיים, ידידי חבר הכנסת נסים זאב, ואם היינו ישרי דרך, עם אחריות לאומית גדולה, היינו צריכים, גם החרדים וגם שינוי, לקחת את עצמנו בידיים ולהשיג את 61 הקולות ולהעיף את הממשלה הזאת עכשיו; לא לחכות. כל יום - עוד ארבעה חודשים וחצי - כל יום שעובר, הוא הורס את המדינה ביסודיות. ואל תצפו שמישהו יזעק חמס, אף שנרצחים יהודים, כי זה לא חשוב, כי זה לא הם נרצחו.

זאת ההזדמנות, ויש לנו אחריות עצומה, ולא לפחד מכלי התקשורת שאומרים: מה, כבר התחיל תהליך של בחירות, איזה מושחת ביבי - או אני לא יודע למי מייחסים את זה. אם יש מישהו שיכול לארגן - ואנחנו מסוגלים לארגן – 61 קולות, כדי להחליף את הממשלה, עכשיו צריך לעשות את זה, מייד. ולא משום קוניונקטורה פוליטית, אלא מאחר שהמדינה הזאת בסכנה ביטחונית אסטרטגית. זה כבר לא פצצה פה ומחבל שם. זה כבר הפך לשיטה שאנחנו התרגלנו אליה. זה כבר הפך לשיטה שבפשטות מדברים בעיירות - אני לא רוצה להזכיר את השמות - לעזוב את המקום. תנו לנו בתוך "הקו הירוק" - עיירות ותיקות, אנשים שנולדו שם אומרים: תנו לנו קצת פיצויים שנוכל להתארגן, רוצים ללכת מפה. ואין להם פה, אין מי שידבר בשמם.

לכן, אני מציע שאתה תספר לחברים שלך, ואתה תספר לאנשי שינוי - שלא נמצאים פה - שאלה עקב אכילס. עת לעשות לה' הפרו תורתך.

יש לנו אחריות לאומית גדולה. במקום שאין בן אדם היה אתה אדם, וכשיש חבורה של מושחתים מהזן הכי גרוע - וראינו כשעמד פה רוני בר-און, איך הוא מדבר; זה חלק מהחבורה, זאת השיטה שלהם - אז מישהו צריך להיות בעל אחריות למדינה הזאת, לאזרחים האלה, לתושבים האלה, שבפוטנציה מועמדים לרצח יום-יום.
היו"ר חמי דורון:

חבר הכנסת הנדל.
צבי הנדל (האיחוד הלאומי - ישראל ביתנו):

ולכן - אני מסיים - חובה עלינו, וזה בידינו - לא התקשורת ולא אף אחד, שיגידו מה שהם רוצים - חובה עלינו, ויפה שעה אחת קודם, לארגן 61 חברי כנסת, להוריד את הממשלה הזאת, ולמנות ממשלה חלופית עד שנגיע לבחירות. אסור שהממשלה הזאת תמשיך לכהן אפילו יום אחד, גם אם הבחירות הן קרובות, כמה חודשים. תודה.
היו"ר חמי דורון:

תודה רבה. אדוני סגן השר יענה על ההצעה לסדר-היום.
סגן שר הביטחון זאב בוים:

אדוני היושב-ראש, חברי הכנסת, אני יכול להבין ללבו של חבר הכנסת הנדל, יש לו פתרון לבעיות הטרור על הדרך של פתרון פוליטי, שהוא מבקש לגייס פה 61 חברים ולהפיל את הממשלה, ולהאריך את ימיה של הכנסת. זה כשלעצמו לגיטימי - - -
צבי הנדל (האיחוד הלאומי - ישראל ביתנו):

מה הפתרון שלך?
סגן שר הביטחון זאב בוים:

קודם כול, הפתרון הוא פתרון לעניין אחר לגמרי, הוא לא פתרון לטרור.
צבי הנדל (האיחוד הלאומי - ישראל ביתנו):

לביטחון המדינה.
סגן שר הביטחון זאב בוים:

הרי אף אחד לא משלה את עצמו - - -
היו"ר חמי דורון:

חבר הכנסת הנדל, סגן השר לא הפריע לך בקריאות ביניים. אנא, תן לו לומר את דבריו, אל תנהלו דיאלוג כאן.
סגן שר הביטחון זאב בוים:

הרי אף אחד לא משלה את עצמו שאם, נניח, תקום מסגרת כזאת של 61 ותמליך עליה איזה מלך, ותגרום לאיזה שינוי בתהליך שהיום הולך לקראת בחירות בסוף חודש מרס, ותאריך את ימיה של הכנסת הזאת - בזה תבוא גאולה לעולם בכלל, ויבוא פתרון לטרור.

זה עניין פוליטי, כל אחד לפי השקפתו, זה בסדר, זה חלק מכללי המשחק הפרלמנטריים, ולכן אמרתי שזה לגיטימי, אבל בוא לא נרמה את עצמנו. גם כשתיווצר קואליציה של 61 ויהיה מלך בישראל על ה-61 האלה ועל בכלל – נו, אז מה, הוא ימצא פתרון לטרור? פתאום תבוא גאולה לעם ישראל ולא יהיה טרור? לא.

לכן, אני לא רוצה לענות על העניין הפוליטי. המסקנה היא בסדר, אבל אני אומר עוד הפעם: שלא נרמה את עצמנו, אף אחד. גם צבי הנדל לא מרמה את עצמו, שינסה קואליציה מוזרה כזאת של חלקים מהבית שבאים מכיוונים שונים לעניין הזה; גם מי שהוא ימליך לא ימצא תמיכה במהלך שיכול להביא איזה מזור לעניין הטרור. ואין מהלך אחד חד כזה שאפשר לבצע אותו.

לכן אני רוצה לעבור לצד של הסוגיה הזאת, לתאר איפה אנחנו נמצאים ומה כן אפשר, וצריך גם להגיד מה לא בדיוק אפשר.

קודם כול, העובדות מבחינה ביטחונית. אחרי יציאתנו מעזה ואחרי שאין שום אזרח ישראלי, לא חייל ולא אזרח, ברצועת-עזה, הטרור לא פסק. להיפך. הוא טרור שהולך ומתגבר. הוא לא מגיע לממדים של תקופות קשות ביותר, אבל הוא בהחלט, הייתי אומר, אפילו בלתי צפוי - אני אומר את זה על עצמי - במושגים שחשבנו שראוי שיתקיימו. אם אחרי יציאה חד-צדדית מעזה, ה"תמורה" שהפלסטינים מבינים זה לחזור ולתקוף יישובים בעוטף-עזה, יישובים בתוך "הקו הירוק", לבוא בכל מרכיבי הטרור ולהתחיל להעלות את היקף הפעילות הזאת, אז צריך לומר שאנחנו במשחק שונה ממה שחשבנו.

אנחנו אמרנו: במצב כזה אנחנו נשנה את כללי המשחק. במידה מסוימת אנחנו שינינו את כללי המשחק. אנחנו מפעילים ארטילריה היום, אנחנו עושים פעולות מהאוויר שלא עשינו בעבר, אנחנו עושים עוד פעולות.

הטרור הזה, צריך לשים אותו בפרופורציות - אם אפשר לקרוא לזה פרופורציות - אם עושים השוואות מול מה שהיה, זה לא מה שהיה, אבל לא טוב שהוא קיים בכלל. וראוי היה ונכון היה שלא יהיה, והדרישה שלנו עדיין היא דרישה שהרשות הפלסטינית, שעכשיו למעשה היא חופשית לעשות בעזה מה שצריך לעשות, ומה שהיא התחייבה לעשות - הרשות הזאת היא כתובת, וצריך להגיד גם שהיא לא עושה שום דבר - -
אורי אריאל (האיחוד הלאומי - ישראל ביתנו):

אנחנו עדיין - - -
סגן שר הביטחון זאב בוים:

- -  כי מנגנוני הלחץ על אבו-מאזן הם כנראה לא מספיקים. זה לא שלא לוחצים, אבל כנראה לא לוחצים מספיק.

אני אומר שהמציאות הזאת, כמו שהיא מתפתחת - א. היא בלתי נסבלת; ב. אנחנו גם לא נסכים אתה. מה זה "לא נסכים"? הנה, אני רואה פה את האנשים, הם מייד שמים סימן שאלה, אז מה יהיה?  לפי דעתי, אנחנו נצטרך לעשות פעולות שעוד לא עשינו. אנחנו עוד לא עשינו הכול. ראשית, בלחץ על אבו-מאזן, אני חושב שיש מספיק ללחוץ על אבו-מאזן, קודם כול מצד אלה שבעת הצורך, כשהוא צועק, הם לוחצים עלינו. למשל, ארצות-הברית. כשהיה העניין של הוויכוח על המעבר ברפיח, באה קונדוליסה, דפקה על השולחן ובעצם אילצה אותנו למצוא פתרון שהוא לא בדיוק פתרון שאנחנו רצינו, ועד עכשיו עוד לא נמצא הפתרון הראוי, ועוד מדברים על זה.
אורי אריאל (האיחוד הלאומי - ישראל ביתנו):

בדיוק לא - - -
סגן שר הביטחון זאב בוים:

סליחה, אני מדבר ישר, אורי אריאל, אתם שומעים. אני לא מסתיר שום דבר. זה העניין.

אני, לשיטתי, צריך לקרוא לאמריקנים, ומבחינתי שתבוא קונדוליסה לכאן, והיא תדפוק על השולחן ברמאללה שם אצל אבו-מאזן, כמו שהיא דפקה אצל קובעי המדיניות אצלנו. אז את זה צריך לעשות, וזה בידינו לעשות, לקרוא לאמריקנים ולהגיד: אתם, שמפעילים לחץ על ישראל כדי להקל וכדי לסייע לאוכלוסייה בעזה, זה לא דבר חד-צדדי. יש פה כלים שלובים. לכן, מבחינה זאת זה לחץ אחד. הלחץ השני הוא לחץ שלנו. אנחנו עוד לא הפעלנו את כל מה שאנחנו יכולים להפעיל. גם על-פי עולם המושגים שלנו עוד יש, לפי דעתי, מה לעשות, ואני חושב שאת זה נעשה. זה נכון בעזה וזה נכון גם באיו"ש. כבר הודיע שר הביטחון הערב, אחרי הערכת מצב, שאנחנו שוקלים לפנות ולחדש את הרס בתי המחבלים המתאבדים שגרו שם, את הבתים של המשפחות, של ההורים, ששם צמחו המתאבדים.

אורי אריאל (האיחוד הלאומי - ישראל ביתנו):

זה לא ייעשה. אל תדאג.

סגן שר הביטחון זאב בוים:

אנחנו נבחן את הדבר הזה. אנחנו גם מדינה שבה הצבא לא עושה כל מה שעולה על רוחו. הוא אומנם בעל משקל בחברה הישראלית, אבל לא עד כדי כך, והכללים האלה ידועים. אומנם הפסקנו בלחץ את העניין הזה, אך זה היה מכשיר קשה אבל אפקטיבי.

צבי הנדל (האיחוד הלאומי - ישראל ביתנו):

אדוני סגן השר, הארטילריה - - -

סגן שר הביטחון זאב בוים:

במציאות הזאת נחזור ונשקול את העניין הזה.

אני אומר עוד פעם, לסיכום, צריך להפעיל מנופי לחץ על הרשות הפלסטינית, במיוחד אם מדברים גם ברצועת-עזה, ובמיוחד בצפון השומרון, רוב הפעילות הטרוריסטית, על כל מרכיביה השונים, באה מ"הג'יהאד האסלאמי", שממילא לא קיבל עליו מלכתחילה את מה שהם קוראים הרגיעה, ה"תהדיה". ודאי שלאבו-מאזן לא צריכה להיות שום בעיה להפעיל כוחות, ויש לו, כדי לפעול נגד "הג'יהאד האסלאמי".

צבי הנדל (האיחוד הלאומי - ישראל ביתנו):

ה"קסאמים" באים מה"פתח".

סגן שר הביטחון זאב בוים:

ה"קסאמים" באים משילוב של כל מיני גורמים שם, זה קופרודוקציה של כל קונגלומרט הטרור בעזה. אבל הפעילות בצפון השומרון ודאי מתאפיינת בכך שהיא בעיקר של "הג'יהאד", שמקבל את ההנחיות שלו מדמשק ומהמפקדה הראשית, והכסף בא מטהרן. זה המסלול, הוא ידוע, ולאבו-מאזן לא צריכה להיות שום בעיה להתמודד, זולת אי-רצונו להתעמת עם הטרור בכלל, ואי-קיום התחייבותו לעניין הזה. כל פעם הוא דוחה את זה מסיבה אחרת. עכשיו זה הבחירות. אבל "הג'יהאד האסלאמי" לא משתתף בבחירות והוא לא קשור שם להסכם הרגיעה, ולכן הלחץ צריך להיות על אבו-מאזן, גם שלנו וגם של הקהילה הבין-לאומית בכלל ושל ארצות-הברית בפרט.

אדוני היושב-ראש, אני מציע להעביר את הנושא לוועדת החוץ והביטחון.

היו"ר חמי דורון:

לחבר הכנסת דהאמשה הצעה אחרת. לפני כן, חבר הכנסת הנדל, תסכים להעביר לוועדת החוץ והביטחון?

צבי הנדל (האיחוד הלאומי - ישראל ביתנו):

כדי שהוא יוכל לדבר – לא.

היו"ר חמי דורון:

בסדר. בבקשה, חבר הכנסת דהאמשה.

עבד-אלמאלכ דהאמשה (רע"ם):

כבוד היושב-ראש, אני רק במקרה אחד לא הייתי יכול לדבר, אם היית מסתפק בתשובה. אבל אני מאמין שחבר הכנסת הנדל לא מסתפק בתשובה. אני יודע שגם זה לא מה שהוא רוצה. בוא נהיה כנים וברורים. הוא נגד המדיניות כולה ונגד היציאה מעזה ונגד כל אפשרות של רגיעה. הוא רוצה "עליהום", מלחמה ממש.

והנה סגן שר הביטחון באמת נענה לאתגר הזה, אף שהאתגר הזה מאוד מסוכן. הוא מסוכן קודם כול לנו, למדינת ישראל. הוכח שהדרך הזאת, של אין קץ אלימות ופעולות והריגה ושפיכות דמים, מביאה רק לאין קץ סבל בצד האחר אבל לא לכניעה. כניעה לא תהיה כאן. העמים לא נכנעים, העמים רוצים לחיות. אני חושב שמחובתנו לאפשר לבני-אדם לחיות ולמצוא את הדרך איך לעשות את זה.

מר שרון עלה על הדרך כשהוא יצא מעזה, עכשיו הוא מאיים לחזור לאותה דרך בתוך הגדה המערבית. נצטרך כנראה לשלם עוד קצת מחיר כדי ששוב יבינו שהפתרון הוא יציאת הכיבוש גם מהשטחים בגדה המערבית, ורק אז יהיה אפשר לעשות שלום. תודה רבה.

צבי הנדל (האיחוד הלאומי - ישראל ביתנו):

זה לא כיבוש, זה שלנו.

היו"ר חמי דורון:

חבר הכנסת הנדל, מה אתה מבקש?

צבי הנדל (האיחוד הלאומי - ישראל ביתנו):

אני רוצה דיון במליאה.

היו"ר חמי דורון:

השר מציע ועדה.

צבי הנדל (האיחוד הלאומי - ישראל ביתנו):

מי שבעד – דיון במליאה, נגד – ועדה.

היו"ר חמי דורון:

כמו שאמר חבר הכנסת הנדל, ואני מקבל את עצתו, בעד - דיון במליאה, נגד - דיון בוועדה.

אנחנו עוברים להצבעה.

הצבעה מס' 8

בעד ההצעה לכלול את הנושא בסדר-היום – 5
נגד - 1
נמנעים – 1
ההצעה לכלול את הנושא בסדר-היום של הכנסת נתקבלה.

היו"ר חמי דורון:

חמישה בעד, אחד מתנגד, נמנע אחד. הדיון יתקיים במליאת הכנסת.



הצעת חוק שירות ביטחון (תיקון מס' 14) (מסלול הנוער החלוצי הלוחם), התשס"ו-2005
[רשומות (הצעות חוק, חוב' מ/217).]
(קריאה ראשונה)

היו"ר חמי דורון:

אדוני סגן שר הביטחון, אני מזמין אותך להציג את הצעת חוק שירות ביטחון (תיקון מס' 14) (מסלול הנוער החלוצי הלוחם), התשס"ו-2005, לקריאה ראשונה.

סגן שר הביטחון זאב בוים:

אדוני היושב-ראש, חברי הכנסת, אני מתכבד להביא לאישור מליאת הכנסת בקריאה ראשונה את הצעת חוק שירות ביטחון (תיקון מס' 14) (מסלול הנוער החלוצי הלוחם),  התשס"ו-2005. ההצעה מבקשת לעדכן את הוראות החוק המסדירות את מסלול הנח"ל. מסלול הנח"ל לבש ופשט צורות במהלך שנות קיומו, והגיעה העת לעדכן את ההסדר המעוגן בסעיפים 21 ו-22 לחוק שירות ביטחון למתכונתו הנוכחית של מסלול הנח"ל.

אם בעבר היו מרבית גרעיני הנח"ל מיועדים להכשרה חקלאית, לביצוע עבודות חקלאיות ולהגשמה בהתיישבות העובדת, הרי שזה כשני עשורים עבר מרכז הכובד של גרעיני הנח"ל להכשרה חינוכית-חברתית, לביצוע משימות לאומיות-ביטחוניות במוסדות חינוך פורמלי ובלתי פורמלי, ביישובי הפריפריה, בשכונות מצוקה, בחיזוק קבוצות אוכלוסייה ובהגברת המוטיבציה לשירות משמעותי בצה"ל ולהגשמה בקהילה.

מל פולישוק-בלוך (שינוי):

אבל זה לא במקום ההכשרה להתיישבות?

סגן שר הביטחון זאב בוים:

לא, זה בנוסף.

מל פולישוק-בלוך (שינוי):

כי באיזה מקום דיברו על זה שהם יפסיקו בכלל להתיישב.

סגן שר הביטחון זאב בוים:

לא, במינון שונה של פרקי השירות ותחומים נוספים שבפועל מתבצעים היום.

מגמה זו הוכרה על-ידי הכנסת בתיקון לחוק משנת 1987, שהוסיף את האפשרות כי חיילי צה"ל יעסקו גם בהכשרה חלוצית אחרת, דהיינו, הכשרה שאיננה רק חקלאית.

גם פרקי הזמן בחלוקה הפנימית של מסלול שירות הנח"ל בן 40 החודשים ליוצאי צבא גברים השתנו ואינם תואמים את החקיקה הקיימת.

מוצע גם תיקון לסעיף 22 לחוק שירות הביטחון. סעיף זה מסדיר את היבטי ניהול גרעין הנח"ל. מכוחו של סעיף זה הותקנו תקנות הקובעות, בין השאר, את הסמכות לרישום מועמדים לשירות ביטחון כחברי גרעין, ורישום זה גורר אפשרות הגיוס יחדיו של חברי הגרעין.

אבקש כי מליאת הכנסת תאשר את הצעת החוק בקריאה ראשונה ותעביר אותה להמשך הדיון לוועדת החוץ והביטחון.  תודה.

היו"ר עבד-אלמאלכ דהאמשה:

תודה רבה לסגן שר הביטחון. חברי הכנסת, הצעת החוק היא בקריאה ראשונה, ויש לנו רשימת מתדיינים. אקריא את הרשימה לפי הסדר, ורק הנמצאים באולם יוכלו לממש את זכותם להשתתף בדיון: חבר הכנסת משה גפני, חבר הכנסת יעקב מרגי, חבר הכנסת טלב אלסאנע, חבר הכנסת מוחמד ברכה, חבר הכנסת עסאם מח'ול, חבר הכנסת אחמד טיבי, חבר הכנסת מאיר פרוש, חבר הכנסת אורי אריאל. ובכן, אנחנו יכולים לעבור להצבעה, אין לנו  מתדיינים.

אורי אריאל (האיחוד הלאומי - ישראל ביתנו):

אני רוצה לדבר.

היו"ר עבד-אלמאלכ דהאמשה:

חבר הכנסת אריאל, אתה מבקש להשתתף בדיון? בבקשה.

אורי אריאל (האיחוד הלאומי - ישראל ביתנו):

אדוני היושב-ראש, חברי חברי הכנסת, מכובדי סגן שר הביטחון, הצעת החוק היא הצעה ראויה. הנח"ל – נוער חלוצי לוחם – עשה רבות בתחומים שונים, ובעיקר, במשך שני דורות, בתחום ההתיישבות. הרחבת הפעילות שלו לנושאים חינוכיים ולנושאים אחרים היא דבר חשוב. החל בזה ידידנו יהודה דובדבני, שהוסיף לאגף הזה שהוא עמד בראשו גם את המלים "משימות לאומיות", וכל זה באישור שר הביטחון דאז, יצחק מרדכי.

ברשותך, אני פונה אליך בנושא שקשור לצבא, לא ישירות  להצעת החוק הזאת. בזמן האחרון, מעת לעת, גורמים בכירים בצה"ל מודיעים שהם לא יגייסו נוער שהיה בגוש-קטיף והיה במקומות שלדעת המשטרה ראוי לחקור את הימצאותו שם, בגדר חשודים בעבירות שונות. המצב הזה יוצר מציאות בלתי נסבלת, שהצבא הופך להיות גם השופט. הרי לאותם נערים ונערות אין תיקים עם רישום פלילי, מה שאולי מחייב את הצבא לדחות את שירותם. המצב שהצבא הוא השופט מרחיק את הנוער המצוין הזה מהתנדבות ליחידות, עד כדי גם מחשבה שאולי הוא ידחה את שירותו להרבה זמן. מדוע לא יפעלו סגן שר הביטחון ושר הביטחון עם המטכ"ל כדי לשנות את הנוהל הזה, שאינו מעוגן בשום מקום? זאת למיטב בדיקתי.

אני מציע לכם לא להוסיף חטא על פשע. ההתנתקות כבר נגמרה, גירוש היהודים הסתיים - לא הטיפול בהם, כידוע לך - מדוע צריך עוד לרדוף את הבחורים האלה, משום שהם רוצים להתנדב ליחידות היותר-קרביות? מדוע צריך לדחות להם את השירות, כדי שהם יפתחו אנטגוניזם כלפי צה"ל? מותר למערכת הגדולה הזאת, שנקראת משרד הביטחון וצה"ל, להיות קצת יותר רגישה, קצת יותר קשובה, ולעשות דבר שנכון למדינה ולביטחונה – לא בניגוד להם - ולאפשר לאותם בחורים להתגייס באופן רגיל ונורמלי. מי שלא יעשה זאת, מי שלא יפעל למען הדבר הזה, עושה טעות בלתי רגילה ויוצר עוול שאין לו כפרה. תודה.

היו"ר עבד-אלמאלכ דהאמשה:

תודה רבה לחבר הכנסת אריאל. חבר הכנסת נסים זאב, הדובר השני, בבקשה. לאחר מכן נעבור להצבעה. אנחנו דנים בהצעת חוק שירות ביטחון (תיקון מס' 14) (מסלול הנוער החלוצי הלוחם), התשס"ו-2005. בבקשה, חבר הכנסת נסים זאב.

נסים זאב (ש"ס):

אדוני היושב-ראש, כבוד סגן שר הביטחון, אני חושב שהצעת החוק צריכה להתאים למצב הקיים היום, להרחיב את המסגרת ולאפשר מסגרת יותר רחבה של הנח"ל, לא רק בתחום החקלאות, אלא גם בנושאי חינוך ובתחומים שונים. כמובן זה צריך להיות בהסכמת שר הביטחון או בהמלצת שר הביטחון ובאישור ועדת החוץ והביטחון. אני מברך על כך שהנוער החלוץ הזה בא לתת מענה על אותן משימות חשובות במדינת ישראל.

אני רוצה לחזור לנושא הקודם שדיבר בו סגן שר הביטחון. ההסלמה ברצועת-עזה היא עובדה קיימת. זו עובדה קיימת. כל יום משגרים טילים מהרצועה לעבר שדרות ועכשיו גם לנתיבות. רק אתמול נחתו בנגב המערבי שישה טילים – בשדרות ובמושב שובה. מאות "קסאמים" נחתו מאז צה"ל נסוג מרצועת-עזה  ומאז עקירת היישובים. במערכת הביטחון לא מפסיקים לתת הקלות לתושבי הגדה ועזה. לא מדובר רק במעבר מעזה לגדה, אלא גם במתן אישורי עבודה ובהגדלת מספר הפועלים שיכולים לעבוד בתחומי מדינת ישראל. אני חושב שהטירוף של הממשלה הזאת - מצד אחד אנחנו רואים שככל שנותנים הקלות, כך מאפשרים לארגוני הטרור לפעול ביתר קלות ובנחישות, כי השטח יותר פתוח ואפשר לפעול נגד מדינת ישראל.

עומד כאן סגן שר הביטחון ואומר שאנחנו צריכים לפעול על אבו-מאזן, צריכים  לדרוש מאבו-מאזן. מה אבו-מאזן יכול לעשות? הרשות היא בכלל כתובת? הרי גם ראש הממשלה אמר שאבו-מאזן הוא עוף בלי כנפיים, עוף בלי נוצות. אז מה, אנחנו מאמינים שאבו-מאזן מסוגל לשלוט בעזה ויכול להביא לסדר ברצועת-עזה? לכן, כל זה הוא מס שפתיים. לראש הממשלה ולשר הביטחון אין תשובה על אותם פיגועים שבאים מיהודה, שומרון ורצועת-עזה. זה בגלל ההקלות, מפני שההינתקות היא חד-צדדית. הרי אנחנו התנתקנו מהם, אבל הם לא התנתקו מאתנו, הם ממשיכים להיכנס בתוכנו, הם ממשיכים להיכנס לתוך "הקו הירוק" ולבצע פיגועים.

היו"ר עבד-אלמאלכ דהאמשה:

תודה רבה לחבר הכנסת נסים זאב.

חברי הכנסת, אנחנו נעבור להצבעה בקריאה ראשונה על הצעת חוק שירות ביטחון (תיקון מס' 14) (מסלול הנוער החלוצי הלוחם), התשס"ו-2005. מי בעד? מי נגד? אפשר להצביע.

הצבעה מס' 9

בעד ההצעה להעביר את הצעת החוק לוועדה - 4
נגד – אין
נמנעים – 1
ההצעה להעביר את הצעת חוק שירות ביטחון (תיקון מס' 14) (מסלול הנוער החלוצי הלוחם), התשס"ו-2005, לוועדת החוץ והביטחון נתקבלה.

היו"ר עבד-אלמאלכ דהאמשה:

ובכן, ברוב של ארבעה תומכים, אין מתנגדים ונמנע אחד, הצעת החוק אושרה בקריאה ראשונה והיא תועבר לוועדת החוץ והביטחון להמשך הכנתה.



מסמכים שהונחו על שולחן הכנסת

היו"ר עבד-אלמאלכ דהאמשה:

הודעה לסגנית מזכיר הכנסת. בבקשה, גברתי סגנית המזכיר.

סגנית מזכיר הכנסת ירדנה מלר-הורוביץ:


ברשות יושב-ראש הישיבה, הנני מתכבדת להודיע, כי הונחה היום על שולחן הכנסת, לקריאה שנייה ולקריאה שלישית, הצעת חוק הבחירות לכנסת (תיקון מס' 55), התשס"ו-2005, שהועברה מוועדת החוקה, חוק ומשפט. תודה.

היו"ר עבד-אלמאלכ דהאמשה:

תודה רבה לסגנית המזכיר.


הצעת חוק סדר הדין הפלילי (חקירת חשודים) (תיקון מס' 2), התשס"ו-2005
[רשומות (הצעות חוק, חוב' מ/220).]
(קריאה ראשונה)

היו"ר עבד-אלמאלכ דהאמשה:

יעלה ויבוא חבר הכנסת יעקב אדרי, סגן השר לביטחון פנים, ויציג לנו את הצעת חוק סדר הדין הפלילי (חקירת חשודים) (תיקון מס' 2), התשס"ו-2005 - קריאה ראשונה.

סגן השר לביטחון פנים יעקב אדרי:

אדוני היושב-ראש, חברי הכנסת, חוק סדר הדין הפלילי (חקירת חשודים), התשס"ב-2002, מחיל על המשטרה חובה של תיעוד חזותי - צילום וידיאו, או של תיעוד קולי – הקלטת אודיו, של חקירות בהתקיים נסיבות מסוימות, כגון מקרה שבו מתנהלת החקירה בשפה שונה מהשפה שבה נכתב תיעוד הדברים או בעת ביצוע שחזור העבירה. כמו כן קובע החוק חובה כללית של תיעוד חזותי או תיעוד קולי של כל חקירות החשודים בעבירות שהעונש שנקבע להן בדין הוא עשר שנות מאסר או יותר.

עניינה של הצעת החוק שלפנינו הוא בחובת התיעוד הכללית של חקירות חשודים בעבירות חמורות. בעבירות קלות אין צורך בעניין הזה. לעניין חובת התיעוד הכללית, החוק קובע תחולה מדורגת. כלומר, עשו מדרג לגבי סוג העבירות וחומרת העבירות. לגבי עבירות שעונשן מאסר 15 שנים או יותר - חובת תיעוד מלאה החל בחודש יולי 2006. לגבי עבירות שעונשן מאסר עשר שנים עד 15 שנים - חובת תיעוד מלאה  החל בחודש יולי 2007. אפשרו למשטרה להתארגן לאט-לאט.

יש לציין כי החוק מאפשר לשר לביטחון הפנים להוציא צווים שיורו על החלת חובת התיעוד עוד לפני המועדים האמורים, בהתחשב בתקציב, או שהכול מוכן מבחינה טכנית, כל הציוד הנדרש, וחדרי החקירות מוכנים לעניין הזה.

עבודת מטה שנערכה במשטרה במסגרת ההיערכות הנדרשת ליישום החוק העלתה, כי לצורך מילוי חובת התיעוד החזותי או התיעוד הקולי של החקירות האמורות נדרשים אמצעים טכנולוגיים רבים ושונים לצורך הקלטה ראויה, העתקת הקלטות, אפסון הקלטות, שמירת הקלטות ועוד. בקיצור, כל העסק הזה דורש היערכות מיוחדת, הן מבחינת חדר החקירות, הן מבחינת הציוד והאמצעים הטכנולוגיים, וכמובן כל מה שמתלווה לתיעוד נושאים מסוימים, ובמקרה הזה – חקירות.

אבקש להדגיש, כי מעבר לבניית החדרים האמורים, או להקצאתם בפריסה ארצית רחבה, יש לאבזר את החדרים הללו בצורה ייחודית והולמת שתאפשר הקלטה באיכות סבירה, כגון איטום החדר מפני רעשים חיצוניים שאינם מאפשרים הקלטת קול באיכות סבירה, אקוסטיקה, הצללת החדר והתקנת תאורה. בקיצור, כל העסק הזה דורש – כאשר מדובר בכל משרדי החקירות בכל המדינה – זמן והרבה אמצעים ותקציבים.

החלופה שהוחלט לאמץ, שעלותה נמוכה יחסית, ועיקרה היערכות בלי הקמת חדרי בקרה להקלטות בזמן אמת וחדרי צפייה בקלטות לאחר הקלטתן, וצמצום ניכר באמצעים הטכנולוגיים הדרושים למילוי חובת התיעוד החזותי – מוערכת ביותר מ-10 מיליוני ש"ח, וזה עוד טרם הסדרת התקציב לתמלול הקלטות והחקירות, שהוא עוד עשרות מיליוני ש"ח. התקציב שהקצה משרד האוצר לשנת 2005 למטרה זו הוא מיליון ש"ח בלבד.

מובן שאי-אפשר לעמוד במשימות שהיינו רוצים לעמוד בהן, הן מבחינה תקציבית, הן מבחינת לוח הזמנים והן מבחינת העבודה הפיזית עצמה. אשר על כן נדרש התיקון המוצע, שבו מתבקשת דחיית המועדים הקובעים לעניין החלת חובת התיעוד החזותי והתיעוד הקולי בשלוש שנים נוספות. אנחנו מבקשים לדחות זאת בשלוש שנים כדי להיערך נכון, הן ברמה המעשית של העניין הן ברמתו התקציבית.

הצעת החוק פורסמה במסגרת הצעת חוק ההסדרים. ברור שהחוק הוא ראוי וחשוב ביותר. למעשה, המשטרה והמשרד לביטחון הפנים היו בין התומכים בחוק ובין מי שקידמו אותו. עם זאת, צריך לומר, ובקול רם: לא נוכל לעמוד במשימה הזאת, מהסיבות שכבר מניתי. העלות גבוהה מדי, ולא נוכל לעמוד בלוח הזמנים שהוחלט עליו בעבר.

אני קורא לחברי הכנסת להסכים להצעת החוק כדי לאפשר למשטרה להיערך ליישום חובת התיעוד באופן הראוי והנדרש. תודה רבה.

היו"ר עבד-אלמאלכ דהאמשה:

תודה רבה לסגן השר לביטחון הפנים. חברי הכנסת, מבחינת רשימת המתדיינים, אלה הם חברי הכנסת הרשומים לפני: משה גפני, יעקב מרגי, טלב אלסאנע, מוחמד ברכה, עסאם מח'ול, אחמד טיבי ומאיר פרוש. חבר הכנסת אורי אריאל.

אורי אריאל (האיחוד הלאומי - ישראל ביתנו):

אני מוותר לטובת סגן השר.

היו"ר עבד-אלמאלכ דהאמשה:

מוותר. זהו.

נסים זאב (ש"ס):

אני מוותר.

היו"ר עבד-אלמאלכ דהאמשה:

אתה גם לא רשום.

נעבור להצבעה בקריאה ראשונה על הצעת חוק סדר הדין הפלילי (חקירת חשודים) (תיקון מס' 2), התשס"ו-2005. מי בעד? מי נגד? אפשר להצביע.

הצבעה מס' 10

בעד ההצעה להעביר את הצעת החוק לוועדה – 3
נגד – 5
נמנעים – אין
ההצעה להעביר את הצעת חוק סדר הדין הפלילי (חקירת חשודים) (תיקון מס' 2), התשס"ו-2005, לוועדה לא נתקבלה.

היו"ר עבד-אלמאלכ דהאמשה:

ברוב של חמישה מתנגדים, עם שלושה תומכים ובלי נמנעים, אני קובע כי הצעת החוק נדחתה, והיא לא תועבר יותר לשום ועדה. תודה רבה.

נסים זאב (ש"ס):

אתה - - - ממחר - - -


הצעת חוק הכניסה לישראל (תיקון מס' 16) (כניסה למקום המשמש למגורים), התשס"ו-2005)
[רשומות (הצעות חוק, חוב' מ/220).]
(קריאה ראשונה)


היו"ר עבד-אלמאלכ דהאמשה:

אנחנו עוברים לנושא הבא: הצעת חוק הכניסה לישראל (תיקון מס' 16) (כניסה למקום המשמש למגורים), התשס"ו-2005 - קריאה ראשונה. יציג את הצעת החוק סגן השר לביטחון הפנים, חבר הכנסת יעקב אדרי. אדוני, בבקשה.

סגן השר לביטחון פנים יעקב אדרי:

אדוני היושב-ראש, חברי הכנסת, סעיף 13ה(ג) לחוק הכניסה לישראל, התשס"ה-2005, מתנה את סמכותו של שוטר או פקח להיכנס למקום המשמש למגורים – במקרה שמתעורר חשד כי יש במקום שוהה בלתי חוקי – במתן צו מטעם בית-משפט שלום. הסעיף במתכונתו הנוכחית מתייחס לשני מקרים שבהם על השוטר לפנות אל בית-המשפט ולבקש צו כניסה למקום המשמש למגורים: האחד – יש יסוד סביר לחשד שבמקום נמצא אדם השוהה בישראל שלא כדין או אדם ששהייתו בישראל מחייבת רשיון שהייה לפי חוק הכניסה לישראל; האחר – שוטר ביקש רשות להיכנס למקום המשמש למגורים ובקשתו נענתה בשלילה.

אם נחזור להצעת החוק המקורית, נמצא כי שני תנאים אלה נתפסו בה כתנאים חלופיים, אשר בהתקיים אחד מהם שוטר רשאי לפנות אל בית-המשפט בבקשה למתן צו כניסה. ברם, בתי-המשפט נוטים לפרש את לשון הסעיף באופן מצטבר, כלומר הם דורשים את מילוי שני התנאים, וכך צו כניסה יינתן רק לאחר שהוכחו לפני בית-המשפט שני התנאים גם יחד. פרשנות זו של בית-המשפט היא בעייתית הן מהבחינה המקצועית הן מבחינת ההיגיון, שכן אם אומנם נמצא במקום המגורים שוהה בלתי חוקי, הוא יעשה את כל שביכולתו כדי להימלט מהמקום, בידיעה כי מחפשים אחריו, עוד בטרם יהיה סיפק בידי השוטר לחזור למקום עם צו בית-המשפט. למעשה זה צחוק מהעבודה.

מינהלת ההגירה מלינה על הפרשנות האמורה וטוענת כי היא מקשה עליה בביצוע פעולותיה בכך שהיא דורשת ממנה להגיע פעמיים לכל מקום מגורים. מובן שכאשר מגיעים בפעם השנייה השוהה הבלתי-חוקי כבר אינו נמצא במקום, הוא חלף עם הרוח. סביר להניח שבפעם השנייה לא ימצאו במקום את השוהה הבלתי-חוקי, והדבר מסכן – לצערי הרב, רק היום היינו עדים לפיגוע קשה בעיר נתניה.

נסים זאב (ש"ס):

אבל הוא בא מג'נין; המתאבד בא מג'נין, הוא לא בא מבית של שוהה כלשהו.

סגן השר לביטחון פנים יעקב אדרי:

אמרתי שגם זאת אפשרות - - -

נסים זאב (ש"ס):

אפשרות.

סגן השר לביטחון פנים יעקב אדרי:

- - - שיש אפשרות שהוא היה במקום מסוים, ואף אחד לא יודע עליו, ולא היה אפשר לעצור אותו. חבר הכנסת נסים זאב, במצב הנוכחי זה יכול להיות. ברמה התיאורטית, לפחות, יכול להיות שאתה צודק.

נסים זאב (ש"ס):

לא היה דבר כזה - - - שבאו - - -

סגן השר לביטחון פנים יעקב אדרי:

יכול להיות. צריך למנוע גם את האפשרות הזאת, אפילו מספק ספיקא. במצב של היום, חד וחלק, אינך יכול לעצור שב"חים: עד שאתה הולך להביא צו של בית-המשפט הוא כבר איננו. את זה בדיוק באנו לתקן.

מל פולישוק-בלוך (שינוי):

- - - נגד זה. נגד אלה - - -

סגן השר לביטחון פנים יעקב אדרי:

טוב, אני מבין שאתם רוצים להיות נגד כדי להיות נגד. אנחנו נשמע - - -

רשף חן (שינוי):

לא.

מל פולישוק-בלוך (שינוי):

עד עכשיו הצבענו בעד כל החוקים.

סגן השר לביטחון פנים יעקב אדרי:

חבר הכנסת רשף חן, ראיתי איך הצבעתם בעד גם בחוק הקודם.

מל פולישוק-בלוך (שינוי):

כי אנחנו נגד.

רשף חן (שינוי):

זה לא עולה הרבה כסף - - -

מל פולישוק-בלוך (שינוי):

ענייניים. מה אתה מדבר?

סגן השר לביטחון פנים יעקב אדרי:

דרך אגב, אם ייתנו לנו את התקציב, נעשה את זה מייד.

רשף חן (שינוי):

מה תקציב? זה 50 דולר. על מה אתה מדבר?

סגן השר לביטחון פנים יעקב אדרי:

לא הייתי רוצה שגישה כזאת - - -

רשף חן (שינוי):

האמת היא שהמשטרה לא רוצה - - -

סגן השר לביטחון פנים יעקב אדרי:

חבר הכנסת רשף חן, אנחנו תמכנו בחוק, בזמנו, ואני מציע לך – לא מתאים לך לומר בצורה כזאת: "מצלמה שעולה 1,000 שקל".

רשף חן (שינוי):

1,000 שקל.

סגן השר לביטחון פנים יעקב אדרי:

אני מצטער להגיד לך שזאת גישה חובבנית מאוד. צריך לראות את כל הקומפלקס, ואני מניתי - - -

רשף חן (שינוי):

- - - לא צריך בכלל.

סגן השר לביטחון פנים יעקב אדרי:

אני בעד.

רשף חן (שינוי):

נו, אז תעשה.

סגן השר לביטחון פנים יעקב אדרי:

אבל אי-אפשר. אי-אפשר. אם ייתנו למשטרה את הכסף, ניגש לביצוע מיידי.

רשף חן (שינוי):

אסביר לך למה אסור שהיא תצלם – כי יראו מה היא עושה.

סגן השר לביטחון פנים יעקב אדרי:

עברנו את התקופה הזאת, שמנעו ולא רצו. המשטרה פתחה את עצמה, ניגשה לעניין בצורה חיובית והגישה הצעות.

רשף חן (שינוי):

זה חיובי לאללה.

סגן השר לביטחון פנים יעקב אדרי:

הכול פונקציה של כסף, לא יעזור לך כלום.

רשף חן (שינוי):

באמת.

סגן השר לביטחון פנים יעקב אדרי:

מה לעשות? קל להגיד משם שזה לא כך.

היו"ר עבד-אלמאלכ דהאמשה:

חבר הכנסת רשף חן, תיכף תוכל לעלות ולנמק גם את עמדתך. תודה רבה. אדוני סגן השר, הבמה לרשותך.

סגן השר לביטחון פנים יעקב אדרי:

הייתי לוקח את הדברים שלך יותר ברצינות. אני מכיר אותך יותר רציני מכפי שאתה נשמע עכשיו, וחבל.

הכוונה בהצעת החוק, שהוגשה מטעם המשרד לביטחון הפנים, היא למנוע מצב שבו מטרת הכניסה למקום לצורך בירור נמצאת מסוכלת. כך זה היום בפועל. אם צריך לבוא פעמיים לאותו בית, אנחנו עושים חטא לעניין, וכולנו נצטרך להגיד למה לא אישרנו, אם בסופו של דבר, אולי אפילו בסבירות של אחוז קטן מאוד – וגם את זה צריך למנוע. לפיכך מוצע לקבוע, ברוח הצעת החוק המקורית, כי התנאים שהוצגו לעיל יהיו חלופיים, ודי בהתקיימות אחד מהם כדי לפנות אל בית-המשפט בבקשה למתן צו כניסה.

לנוכח האמור, אבקש מחברי הכנסת לתמוך בהצעת החוק, שהיא חשובה מאוד, בפרט לנוכח הנסיבות והמקרה שקרה היום.

היו"ר עבד-אלמאלכ דהאמשה:

תודה רבה לסגן השר לביטחון הפנים. חברי הכנסת, נעבור לרשימת המתדיינים: משה גפני, יעקב מרגי, טלב אלסאנע, מוחמד ברכה, עסאם מח'ול, אחמד טיבי, מאיר פרוש ואורי אריאל. חבר הכנסת רשף חן, בבקשה. חבר הכנסת זאב, אתה לא רשום.

נסים זאב (ש"ס):

ביקשתי שירשמו אותי בכל הצעות החוק.

רשף חן (שינוי):

אדוני היושב-ראש, חברי חברי הכנסת, מתקבל הרושם בשתי הצעות החוק האחרונות, שאם הדברים היו תלויים במשטרת ישראל, במשטרת ההגירה, מדינת ישראל היתה מדינת משטרה.

חייבת להיות איזו משמעות לכך שאנחנו אומרים שאנחנו מדינה יהודית ודמוקרטית. משמעות של מדינה יהודית ודמוקרטית זה לשמור על זכויות האזרח במדינה הזאת. אדם שהוא חשוד, יש לו זכויות. אדם שפורצים לביתו, יש לו זכויות. זה לא הרבה לבקש ממדינת ישראל, שכאשר היא חוקרת אדם בחשד לעבירה שהעונש עליה הוא מעל עשר שנים – מדובר בעבירות חמורות ביותר ולא בכל כך הרבה חקירות - כאשר עוסקים בדיני נפשות, כאשר ההודאה של אותו אדם כפי שהיא תינתן, היא זאת שתכריע את גורלו, מדובר בדברים חמורים באמת, וזה לא הרבה לבקש שההודאה הזאת תצולם במצלמת וידיאו ולא תיכתב בשגיאות כתיב על-ידי שוטר שעצר לרגע מלטלטל את הנאשם. זה לא הרבה לבקש.

סגן השר לביטחון פנים יעקב אדרי:

למה לא עלית להסביר את זה בסעיף הקודם?

רשף חן (שינוי):

חבר הכנסת אדרי, אדוני סגן השר, למדינת ישראל יש הרבה כסף לטיסות של שרים לחוץ-לארץ ולמשרדים מפוארים ולג'ובים ולהרבה דברים. זה לא הרבה כסף לקנות כמה מצלמות וידיאו ולשים אותן בתחנות. זה לא הרבה כסף.

סגן השר לביטחון פנים יעקב אדרי:

לא הבנתי, אדוני היושב-ראש, למה הוא לא עלה לנמק בסעיף הקודם.

רשף חן (שינוי):

חבר הכנסת אדרי, אדוני סגן השר, זה לא הרבה לבקש שמדינת ישראל - - -

היו"ר עבד-אלמאלכ דהאמשה:

אדוני סגן השר, אמרת כאן כל מה שרצית, זכותו לומר עכשיו.

רשף חן (שינוי):

אני אזכיר לך שאתה התווכחת אתי על העניין הזה כשדיברת על החוק הזה.

זה לא הרבה לבקש, אדוני סגן השר, שמדינת ישראל, לפני שהיא פורצת לביתו של אדם, תדפוק בדלת ותבקש להיכנס. זה לא הרבה לבקש במדינת חוק. זה לא הרבה לבקש במדינה יהודית.

סגן השר לביטחון פנים יעקב אדרי:

הם באים בצו של בית-משפט.

רשף חן (שינוי):

זה לא הרבה לבקש במדינה דמוקרטית. זו לא חוכמה שכל פעם משטרת ההגירה, שכבר ראינו מה היא עושה, הולכת ועוצרת את השגרירים הסינים, ברוב חוכמתה ותבונתה - - -

סגן השר לביטחון פנים יעקב אדרי:

זו חוכמה, לדפוק בבית ואז הוא בורח.

רשף חן (שינוי):

- - - הולכת ונכנסת לבתי-חולים לחולי נפש ומוציאים אותם מהמיטות. זה לא הרבה לבקש שמישהו יבדוק מה הם מבקשים, לפני שהוא מביא את זה בפני הכנסת.

סגן השר לביטחון פנים יעקב אדרי:

אתה מביא דוגמאות, אתה מערבב מין בשאינו מינו. מה אתה מערבב בית-חולים לחולי נפש?

היו"ר עבד-אלמאלכ דהאמשה:

תודה רבה לחבר הכנסת רשף חן. חבר הכנסת נסים זאב, בבקשה. לאחר מכן נאפשר גם לחבר הכנסת טלב אלסאנע, לפנים משורת הדין, להשתתף בדיון, היות שהוא לא היה כאשר קראנו בשמו.

מל פולישוק-בלוך (שינוי):

אדוני היושב-ראש, יש הצבעה עכשיו?

היו"ר עבד-אלמאלכ דהאמשה:

תשובה והצבעה במועד אחר. אני מודיע לכולם, לגבי הצעת החוק הזאת, תשובה והצבעה יהיו במועד אחר. בבקשה, חבר הכנסת נסים זאב.

נסים זאב (ש"ס):

אדוני היושב-ראש, סגן השר לביטחון פנים ראה שאין לו רוב ודחה את ההצבעה על הצעת החוק.

מל פולישוק-בלוך (שינוי):

שיטה טובה.

היו"ר עבד-אלמאלכ דהאמשה:

זאת זכותו.

נסים זאב (ש"ס):

מה באה הצעת החוק לעשות? לאפשר לפקח להיכנס אל תוך בתי האנשים. איפה צנעת הפרט? אותם אזרחים, אותם אנשים, כולם מחבלים? זה המחבל שבא מג'נין? המחבל שבא מג'נין, מפני שראש הממשלה הפקיר את השטח; מפני שראש הממשלה מאפשר לפלסטינים מעבר חופשי מרצועת-עזה ליהודה ושומרון. זה הביא את הפיגועים, לא אלה שבאים מסין, ממדינות אחרות, עובדים זרים. אותם אנשים הם לא המחבלים. אותו עובד זר שעובד בבית מסוים, במוסד מסוים או בבית-אבות, הוא לא מחבל. המחבלים האמיתיים שלנו, אלה שבאים מתוך ארגוני הטרור, באים מאותם שטחים שראש הממשלה העביר לארגוני המחבלים.

אנחנו אומרים: אנחנו נלחץ על אבו-מאזן, הוא ייתן את הפתרון, הוא ייתן לנו את הביטחון. במי מתעתעים?

אדוני היושב-ראש, אי-אפשר, בשם הביטחון, לפגוע באותם אזרחים שלווים שיושבים בבתיהם; משום שיש חשד שאולי עובד זר נמצא בבית שלו, לפרוץ לו את הבית.

סגן השר לביטחון פנים יעקב אדרי:

לא, לא, אתה מטעה, מדובר בצו של בית-המשפט.

נסים זאב (ש"ס):

אז לא לפרוץ, להיכנס בכוח עם צו. להיכנס בכוח עם צו. תגיד לי, יש דבר שבית-המשפט לא מאפשר היום? אם פקח או שוטר בא ואומר: יש עובד זר במקום מסוים, אני חושב – בפרט אם הוא יגיד שאולי הוא מחבל – אז השופט לא ייתן צו? איפה צנעת הפרט? אם יש לך עובדים זרים שאתה רוצה לתפוס, לא חסרים מקומות לתפוס אותם - בשווקים, ברחובות, באוטובוסים. תעבדו קצת יותר, תתפסו אותם; אבל להיכנס לבתים, לחדור לצנעת הפרט - אנחנו נגד.

היו"ר עבד-אלמאלכ דהאמשה:

תודה רבה לחבר הכנסת נסים זאב. אחרון הדוברים - חבר הכנסת טלב אלסאנע. כאמור, תשובה והצבעה במועד אחר.

טלב אלסאנע (רע"ם):

אדוני היושב-ראש, חברי הכנסת, בהזדמנות הזאת אני רוצה לברך את סגן מזכיר הכנסת, מר נאזם בדר. אני חושב שהמינוי הזה מוסיף כבוד גדול לכנסת. הוא מעביר מסר - - -

סגן השר לביטחון פנים יעקב אדרי:

אתה לא היית כשכולנו בירכנו אותו.

טלב אלסאנע (רע"ם):

אני מברך אותך על כך שבירכת אותו.

היו"ר עבד-אלמאלכ דהאמשה:

לברך זה תמיד טוב.

סגן השר לביטחון פנים יעקב אדרי:

הוא ראוי לכל הברכות.

טלב אלסאנע (רע"ם):

מה שמאפיין את נאזם בדר, מתוך כל המחלוקות בכנסת, הוא אדם שסביבו יש אחדות, הערכה, כבוד, אדם שגילה מסירות, תרם, נתן וייעץ בכל עת למי שרצה. אני חושב שהוא יכול לתרום רבות לפעילות הכנסת. כל הזמן התבדחנו, שחברי הכנסת מתחלפים אבל אדם אחד נשאר קבוע בכנסת, נאזם בדר. עכשיו הוא גם קבוע במסגרת התפקיד. אני מאחל לך הצלחה.

אדוני היושב-ראש, אני אתייחס לשני נושאים בהזדמנות הזאת. הנושא הראשון הוא חוקי הכניסה לישראל, לא בהקשר של החוק הספציפי הזה אלא בהקשר הרחב, שהשתמשו בחוק כדי להשיג מטרה פוליטית. החוק האוסר את איחוד המשפחות, לא את איחוד המשפחות בכלל, אלא איחוד משפחות במגזר מסוים, של אוכלוסייה מסוימת, האוכלוסייה הערבית. הוא מיועד לאוכלוסייה מוגדרת. הוא בא למנוע איחוד משפחות מתוך שיקול דמוגרפי, כאשר עוטים על השיקול הזה שיקול ביטחוני. הרבה פשעים נעשו תחת הכותרת "ביטחון המדינה", אבל אין בין ביטחון המדינה לבין אותה מטרה פסולה ולא כלום. החוק הזה פוגע במשפחות, בילדים, מונע מבני זוג לחיות יחד, מונע מתינוקות להיות עם הוריהם יחד, באותו תא משפחתי.

לדעתי, זה חוק פסול, חוק שהגיע הזמן לשנות אותו ולא להאריך את תוקפו. חברי דהאמשה ואנוכי, כאשר התקיים דיון בתקציב המדינה, העלינו את הדרישה הזאת, ואני מקווה שהכנסת תואיל, עוד לפני הבחירות, לתקן את העוול, לבטל את החוק ולאפשר איחוד משפחות.

הדבר השני, כבוד היושב-ראש, הוא עניין הקלטת העדויות, הראיות, של חשודים בעבירות שהעונש עליהן יותר מעשר שנים. אני אומר לכם באחריות מלאה, עם כל ההערכה למערכת המשפט בישראל, שאנשים רבים נמצאים מאחורי סורג ובריח והם חפים מפשע. אומנם כל הנאשמים או המורשעים טוענים שהם חפים מפשע, אבל יש ביניהם כאלה. מה שקורה, בית-המשפט אין לו אלא מה שעיניו רואות, ומה שעיניו רואות זה מה ש"מבשלים" לו חוקרי המשטרה. אנחנו יודעים שחוקרי המשטרה, לא כולם טלית שכולה תכלת. לכן בית-המשפט שבוי בידי אותם עדים, חוקרים ושוטרים.

לכן, על מנת לאפשר לשופט להתרשם באופן ישיר ממהלך הראיות וחקירת העדים, טוב יהיה להקליט את העדויות האלה בצורה חזותית כדי להתרשם, לראות, לבחון ולשפוט. אומנם זה יעלה קצת כסף, אבל הצדק לא זול, הצדק הוא יקר. חירות האדם, זכות האדם לחופש, זה דבר חשוב לכולנו, ולכן חשוב שהצדק אכן ייעשה. תודה רבה, אדוני היושב-ראש.

היו"ר עבד-אלמאלכ דהאמשה:

תודה רבה לחבר הכנסת טלב אלסאנע.

כאמור, תשובה והצבעה במועד אחר.


הצעת חוק מועצת הצמחים (ייצור ושיווק) (תיקון מס' 7), התשס"ו-2005
[רשומות (הצעות חוק, חוב' מ/221).]
(קריאה ראשונה)

היו"ר עבד-אלמאלכ דהאמשה:

אנחנו עוברים לנושא הבא. יעלה ויבוא חבר הכנסת ישראל כץ, שר החקלאות, ויציג לקריאה ראשונה את הצעת חוק מועצת הצמחים (ייצור ושיווק) (תיקון מס' 7), התשס"ו-2005. בבקשה, אדוני השר.

שר החקלאות ופיתוח הכפר ישראל כץ:

אדוני היושב-ראש, אני רוצה להביא בפני הכנסת לקריאה ראשונה את חוק מועצת הצמחים, התיקון לחוק. מטרת התיקון המוצע היא למנוע ואקום בניהול מועצת הצמחים ובשימוש בסמכויותיה החל מיום 31 בדצמבר 2005 ולתקן פגמים נוספים שנפלו בחוק מועצת הצמחים עקב תיקונים שהוכנסו עם חקיקתו במסגרת חוק התוכנית להבראת כלכלת ישראל לשנות הכספים 2003 ו-2004.

חוק מועצת הצמחים נועד, בין היתר, לאחד את ארבע מועצות הייצור הצמחיות הקיימות - פירות, ירקות, הדרים וצמחי נוי - למועצת צמחים אחת, וכן לתקן ליקויים הקשורים בייצוגם ובהליך בחירתם של נציגי המגדלים במועצות הייצור. לאור זאת נקבע בחוק, שנציגי המגדלים במועצת הצמחים ייבחרו לראשונה על-ידי המגדלים בבחירות ישירות. וכן נעשה שינוי מהותי במערך הסמכויות, כך שסמכויות רבות הועברו מהמועצה לשר החקלאות ולשר התעשייה והמסחר.

כדי לאפשר את המשך הפעילות השוטפת בענפי הצמחים עד למינויה של מועצה קבועה ונבחרת, מונתה, בהתאם לחוק, מינהלה זמנית, כפי שהיה כבר בחוק מועצת ההדרים, ונקבע כי כל חקיקת משנה של ארבע המועצות שהיתה קיימת ערב התיקון, תוחלף בחקיקת משנה חדשה או שתפקע תוך שנתיים, כלומר, עד ליום 31 בדצמבר 2005. ההנחה של המחוקק היתה שעד למועד זה תמונה הנהלה קבועה למועצה, שתפעל להתקנת התקנות החדשות. עד כה טרם מונתה המועצה הקבועה, מאחר שטרם הותקנו התקנות בנוגע לבחירת נציגי מגדלים במועצה. תקנות אלו עומדות להיות מוגשות לאישור ועדת הכלכלה של הכנסת בקרוב. עם פרסום תקנות אלו ולאחר סיום הליכי הבחירות ניתן יהיה בעוד חודשים מספר למנות את המועצה הקבועה למועצת הצמחים.

לפיכך, מוצע להאריך את תוקף התקנות הקיימות עד ליום 31 בדצמבר 2007, מתוך הערכה כי זהו פרק הזמן המינימלי שיידרש למועצה הקבועה שתמונה לעבוד על-פי התקנות החדשות.

במסגרת התיקון לאיחוד המועצות הועברו סמכויות רבות מהמועצות לשרים, ואולם הסעיף בחוק שעניינו מועצות היין והזיתים לא תוקן בהתאם, ובנוסחו כיום לא מתייחס לסמכויות השרים לגבי מועצות אלו.

על כן מוצע לתקן את נוסח הסעיף, כך שהוראות חוק מועצת הצמחים יחולו גם על מועצות היין והזיתים, ושהתפקידים והסמכויות של השרים לעניין מועצות אלו יהיו כתפקידיהם וסמכויותיהם לעניין מועצת הצמחים. עם זאת, לאור מאפיינים הייחודיים לענף הזיתים מזני שמן, מינוי המגדלים חברי מועצת הזיתים בדרך של בחירות לא יבטיח ייצוג הולם וראוי שלהם, ואף המחוקק לא התכוון לחייב בחירות לגבי מועצה זו.

לפיכך, מוצע לתת סמכות לשרים, בכפוף לאישור ועדת הכלכלה של הכנסת, לקבוע בתקנות מנגנון שונה למינוי החברים למועצת הזיתים, באופן שיבטיח ייצוג נאות לכל המגזרים העוסקים בענף.

מועצת הצמחים עובדת ומתפקדת. היצוא החקלאי הישראלי גדל בכ-60% בתקופה של כשנתיים וחצי, אדוני היושב-ראש. חקלאים מכל רחבי הארץ מייצאים ומגדלים, והרה-ארגון והרפורמה במועצה תרמו מהותית לשיפור ניכר ביכולות החקלאים. היו ליקויים מינהליים שהוזכרו גם בדוח המבקר לגבי המועצות, הם טופלו עד האחרון שבהם, והוגשו דוחות למבקר, דוח אחד ודוח שני, על תיקון כל הליקויים. אני מקווה שעם השלמת הבחירות במועצה, החקלאים עצמם ינהלו וינווטו את המועצה.

במועצת הלול התקיימו לפני ימים ספורים בחירות בפעם הראשונה מאז נוסדו המועצות. החקלאים עצמם בחרו באופן ישיר את הנציגים שלהם, והיתה בבחירות האלה השתתפות ערה שהעידה על כך שהחקלאים רואים בשיטה ובדמוקרטיה אפשרות להשפיע על מה שקורה בתחום ארגון החיים החקלאיים. אני מקווה שאחרי שהמשפטנים שעובדים רבות על החקיקה הזאת יסיימו את העבודה, גם במועצת הצמחים יתקיימו בחירות דמוקרטיות לראשונה, בלי ארגונים ובלי מתווכים, וחקלאים שיהיו שם ייצגו ישירות את האינטרסים של החקלאים מכל רחבי הארץ.

אדוני היושב-ראש, לראשונה גם חקלאים ערבים יוכלו להשתתף בבחירות האלה, דבר שלא היה עד היום. התנועות המיישבות נתנו ייצוג לא דמוקרטי, שלא ייצג, למשל, את האוכלוסייה הערבית ואוכלוסיות אחרות. מהיום כל חקלאי יוכל להשתתף בהתאם לפעילותו ולחלקו בפעילות החקלאית.

אני בהחלט גאה היום, כשהבחירות מתקרבות, ואפשר לסכם על הרפורמה הזאת עם כל הליקויים שהיו בה ותוקנו עד האחרון שבהם. היא היטיבה עם החקלאים, שיפרה את הרווחיות, והיא מאפשרת להם היום לשרוד בתנאי תחרות קשים ביותר עם ייצוא מוגבר, על סמך היכולת הבלתי-רגילה של החקלאות הישראלית ועל סמך היכולת להתארגן בצורה נכונה.

אני מבקש מהכנסת לאשר את התיקון הטכני הזה, על מנת שיהיה אפשר להמשיך ולהשלים את התהליך. תודה רבה.

היו"ר עבד-אלמאלכ דהאמשה:

תודה רבה לשר החקלאות. חברי הכנסת, אנחנו עוברים לדיון בהצעת החוק, ואני קורא את רשימת הדוברים: חברי הכנסת משה גפני, יעקב מרגי, טלב אלסאנע, מוחמד ברכה, עסאם מח'ול, אחמד טיבי, מאיר פרוש, אורי אריאל - אינם נוכחים. חבר הכנסת נסים זאב, בבקשה. אחריו, אם יהיו נוכחים, ידברו חברי הכנסת אבשלום וילן ורשף חן. לאחר מכן נעבור להצבעה.

נסים זאב (ש"ס):

אדוני היושב בראש, כנסת נכבדה, לא רק הממשלה עברה זעזועים, לא רק הליכוד עבר מסכת של התרסקות והתפרקות, גם החקלאות בישראל עוברת שינויים, והכול כדי להביא להבראת כלכלת ישראל. יש כמה מועצות ייצור – מועצת הפירות, המועצה לצמחי נוי, המועצה לשיווק פרי הדר, המועצה לייצור, המועצה לזיתים, עוד מעט מועצה לאבטיחים. ככל שנרבה את המועצות כך תפרח ותגדל כלכלת ישראל.

אני רוצה לדבר על ייצור אחר, שהוא מסוג הצמחים שהיה היום בעיתונות. מדובר בתלמידים שנחקרו על סחר בסמים בבתי-הספר, 21 תלמידים. יש יותר ויותר סחר בבתי-הספר באותם הצמחים והכדורים, ה"אקסטזי".

רשף חן (שינוי):

אם נמשיך במדיניות הנוכחית, זה יעזור.

נסים זאב (ש"ס):

אבל אנחנו רואים בפועל, שלמרות כל החוקים והמגבלות שהממשלה והכנסת חוקקו, הם לא עוזרים. האלימות גואה, יש עלייה מתמשכת בהיקף עבירות האלימות בבתי-הספר. הנערות היו שותפות באלימות באחוזים כל כך קטנים - 2.7%, והיום זה מגיע כמעט ל-10%. מדובר באלפי תיקים כל שנה, והיקף האלימות בבתי הספר מתקרב לכ-40%, ועוד 30%-40% מחוץ לכותלי בית-הספר. מדובר באותם תלמידים, אותם נערים, בני 12-14.

אולי אנחנו משפרים פה ושם את כלכלת ישראל ב"נדמה לי", אבל אני חושב שהחורבן האמיתי של מדינת ישראל הוא כאשר ראש הממשלה אומר: איזה תקציב צריך כדי לבלום את האלימות? מה צריך לעשות? עוד כמה תקנים צריך? עוד כמה שוטרים? הרי זאת רק אמירה בעלמא. אנחנו יודעים שמדיניות ראש הממשלה היא להמשיך ולקצץ, והגדלת מספר השוטרים במקרה הזה לא תעזור, כי החינוך רקוב. אם החינוך לא יהיה חינוך יהודי טהור, שורשי, שום דבר לא יעזור.

היו"ר עבד-אלמאלכ דהאמשה:

תודה רבה לחבר הכנסת נסים זאב. חבר הכנסת האחרון שנמצא באולם וישתתף בדיון הוא חבר הכנסת רשף חן. בבקשה, אדוני. לאחר מכן נעבור להצבעה בקריאה ראשונה על הצעת חוק מועצת הצמחים (ייצור ושיווק) (תיקון מס' 7), התשס"ו-2005.

רשף חן (שינוי):

אדוני היושב-ראש, חברי חברי הכנסת, אדוני השר, ביקשתי את רשות הדיבור כדי למחות בפניך, אדוני השר, על שהפכת אותי לקורבן. התקציב הראשון שהשתתפתי בו היה לפני קצת פחות משלוש שנים. אמרת שצריך להקים את המועצות האלה, כי זה שינוי מבני חשוב, והייתי אז קצת מעורב בהליך, אתה אולי זוכר. באו אלי העובדים ואמרו: אל תאמין, זה הכול בשביל ג'ובים, זה הכול בשביל מינויים פוליטיים, זה הכול בשביל שהנושא הזה יצא אל מחוץ למסגרת של נציב שירות המדינה ואפשר יהיה לעשות כל מה שרוצים. אמרתי להם: לא יכול להיות, לא יעלה על הדעת. חשדתי בהם שהם בסך הכול דואגים לפנסיה שלהם ולתנאים שלהם, וטעיתי. אנחנו יודעים שמה שהם כתבו על הקיר קרה, והחקירות שאתה נתון בהן עכשיו מדברות בעד עצמן.

אדוני השר, יש דבר אחד שבגללו אני מברך את אריאל שרון - שהוא עשה למפלגה שלכם מה שמגיע לה. לא יכול להיות מה שעשיתם פה, לא יכול להיות שהפכתם את המדינה הזאת למערכת מושחתת, רקובה עד היסוד.

אדוני השר, כשנתנו לך את הסמכות לפקח, להפעיל, לנהל את המועצות האלה, לא נתנו לך את הסמכות למנות את החברים ואת המקורבים שלך. לא למטרה הזאת זה נועד, לא למטרה הזאת אנחנו מחוקקים חוקים, לא למטרה הזאת הוקמו הדברים האלה, ואני מוחה על מה שעשית.

היו"ר עבד-אלמאלכ דהאמשה:

תודה רבה לחבר הכנסת רשף חן. השר יכול להשיב למתדיינים. בבקשה, אדוני.

שר החקלאות ופיתוח הכפר ישראל כץ:

אדוני היושב-ראש, יושב-ראש סיעת שינוי, מפלגה שהתפוגגה באבק, מפלגה שהולכת להיעלם באוויר – לא פסחה עליה גם השחיתות. ראש המפלגה – וזה נכתב בעיתונים, ועד היום עוד לא ראיתי שום תביעה בשל כך – הקים חברות פרטיות וכיהן כשר המשפטים כאשר הוא היה דירקטור ובעל מניות בחברות, בשותפות עם גורמים אחרים. אני חושב שכשר המשפטים, שתחת חסותו גם התמנו עשרות מינויים לא תקינים שהופיעו בדוח המבקר - הייתי מציע ששר המשפטים הזה וחברי סיעתו המצומקת, המידלדלת וההולכת להיעלם, כי אין לכם באמת שום רעיון אמיתי אלא רק שנאה לחרדים, ומה לעשות שהחרדים לא בשלטון - - -

רשף חן (שינוי):

טול קורה. הסבון הזה לא יחזיק.

שר החקלאות ופיתוח הכפר ישראל כץ:

מעבר לזה, ההבדל ביני לבין שר המשפטים הוא כזה. קודם כול, יושב-ראש סיעת שינוי מבולבל ומתבלבל. הוא מתבלבל בין הפיקוח לפיצו"ח, שרציתי לאחד אותם כדי לייעל אותם, בין עובדי המדינה לבין אלה שאינם עובדי מדינה. הדבר הזה, בגלל ההסתדרות, לא קרה בסופו של דבר. החוק הזה לא עבר וכל אחד מהגופים נשאר לחוד, וחבל, כי זה היה יכול להועיל. דיברת על דבר שלא קרה וכבר רצת להסיק מסקנות על דבר שלא קרה. מועצת הצמחים אכן התאחדה, מועצת הצמחים חסכה עשרות מיליוני שקלים לחקלאים. היא גרמה לזה שהיצוא החקלאי עלה ביותר מ-60%. נפלו, בהתאם לדוח המבקר, ליקויים מינהליים בתהליך ההקמה, וזה דבר טבעי שתוך כדי הקמת מערכת כל כך מסובכת גם מתגלים ליקויים.

אני, בניגוד לשר המשפטים – לשעבר, לשמחתי – מיניתי צוות בראשות מנכ"ל המשרד והיועצת המשפטית ומבקר המשרד וסמנכ"ל המשרד, שהוא יושב-ראש הגופים, וביקשתי לתקן את כל הליקויים, ואכן הגשנו ותיקנו את כל הליקויים. הוגשו גם דוחות למבקר המדינה. חבל ששר המשפטים לשעבר לא טרח לבוא ולתקן את הדברים, כי זה מה שצריך לעשות בעקבות דוחות, אלא הוא מנסה לנער מעליו את הדברים. אבל הוא לא יכול לנער מעליו.

אני, כשר, בוודאי אחראי מיניסטריאלית לכל דבר, ואני עומד מאחורי הדברים. בהתנהלותי כאיש ציבור זה למעלה מ-25 שנה – הלוואי שבשינוי יהיו אנשים ישרים כמוני. הלוואי שיהיו אנשים שלא ייטלו לכיסיהם ולא יפעלו בעבור אינטרסים כספיים, כמו שאני נוהג בחיים הציבוריים. מאחריות מיניסטריאלית לדברים - ואני בהחלט עומד מאחורי האחריות הזאת ומתקן, ויש גם תוצאות לטובת החקלאים ולטובת אזרחי ישראל - ועד  אמירת המלים שאתה אמרת בדמגוגיה זולה, חסרת כיסוי, בבלבול, בהתייחסות לדבר שלא קרה בכלל, איחוד שלא היה בכלל, זה רק מראה על הרצינות של הביקורת שלך ועל ההתייחסות השטחית שלך לדברים.

לכן אני מציע שקודם כול תבדוק את עצמך, תבדוק את סיעתך הטרייה, החדשה, איך היא התנהלה במשרדים, ומה נכתב על כל המשרדים שלכם בדוח מבקר המדינה, ותלמד שהחוכמה היא שגם כשעושים מהפכות וגם כשעושים רפורמות – גם אם מתגלים ליקויים, העיקר הוא לתקן ולהכניס את הכול למסגרת בהתאם למה שמורים הגופים האחרים, ולהמשיך הלאה. זו לא חוכמה לא לעשות, החוכמה היא לתקן.

רשף חן (שינוי):

- - -

שר החקלאות ופיתוח הכפר ישראל כץ:

תפסיקו עם הדמגוגיה הזאת, זה לא יעזור לכם. זה טוב בשביל כותרת בעיתון, אבל המציאות היא מציאות ברורה. במציאות כדאי שתלמד את העובדות לפני שאתה מדבר. אני גאה בכך שהקלתי על החקלאים. זאת החקלאות המפוארת ביותר בעולם. הוזלתי את התוצרת לאזרחים הישראלים ועשיתי מהפכות בתחום שאני מופקד עליו. תודה רבה.

היו"ר עבד-אלמאלכ דהאמשה:

תודה רבה לשר החקלאות.

חברי הכנסת, אנחנו עוברים להצבעה בקריאה ראשונה על הצעת חוק מועצת הצמחים (ייצור ושיווק) (תיקון מס' 7), התשס"ו-2005. מי בעד? מי נגד? אפשר להצביע.

הצבעה מס' 11

בעד ההצעה להעביר את הצעת החוק לוועדה – 3
נגד – 4
נמנעים – אין
ההצעה להעביר את הצעת חוק מועצת הצמחים (ייצור ושיווק) (תיקון מס' 7),  התשס"ו-2005, לוועדה לא נתקבלה.

היו"ר עבד-אלמאלכ דהאמשה:

ארבעה נגד, שלושה תומכים בלבד, אפס נמנעים. הצעת החוק נפלה ולא אושרה.


הצעת חוק לתיקון פקודת מחלות בעלי-חיים (מס' 4), התשס"ו-2005
[רשומות (הצעות חוק, חוב' מ/220).]
(קריאה ראשונה)

היו"ר עבד-אלמאלכ דהאמשה:

אנחנו עוברים להצעת חוק נוספת של שר החקלאות, הצעת חוק לתיקון פקודת מחלות בעלי-חיים (מס' 4), התשס"ו-2005, קריאה ראשונה. בבקשה, אדוני השר.

שר החקלאות ופיתוח הכפר ישראל כץ:

אני מבקש לתמוך בהצעת החוק לתיקון פקודת מחלות בעלי-חיים. זה צעד משלים הכרחי להפעלת תקנות העבירות המינהליות, שהותקנו על-ידי שר המשפטים, כפי שמפורט גם בחוק. תודה.

היו"ר עבד-אלמאלכ דהאמשה:

תודה רבה לשר החקלאות. מרשימת המתדיינים נוכח רק חבר הכנסת זאב, ואני מבין שהוא מוותר.

לכן אנחנו יכולים לעבור מייד להצבעה על הצעת חוק לתיקון פקודת מחלות בעלי-חיים (מס' 4), התשס"ו-2005 - קריאה ראשונה. מי בעד? מי נגד? אפשר להצביע.

הצבעה מס' 12

בעד ההצעה להעביר את הצעת החוק לוועדה – 3
נגד – אין
נמנעים – אין
ההצעה להעביר את הצעת חוק לתיקון פקודת מחלות בעלי-חיים (מס' 4), התשס"ו-2005, לוועדת הכלכלה נתקבלה.

היו"ר עבד-אלמאלכ דהאמשה:

ברוב של שלושה תומכים, אפס מתנגדים ואפס נמנעים, הצעת החוק אושרה בקריאה ראשונה והיא תועבר לוועדת הכלכלה להמשך הדיון בה.


מסמכים שהונחו על שולחן הכנסת

היו"ר עבד-אלמאלכ דהאמשה:

הודעה לסגנית מזכיר הכנסת. בבקשה, גברתי.

סגנית מזכיר הכנסת ירדנה מלר-הורוביץ:

ברשות יושב-ראש הישיבה, הנני מתכבדת להודיע, כי הונחה היום על שולחן הכנסת, לקריאה שנייה ולקריאה שלישית, הצעת חוק החולה הנוטה למות, התשס"ו-2005, שהועברה מהוועדה המשותפת לוועדת החוקה, חוק ומשפט ולוועדת העבודה, הרווחה והבריאות. תודה.

היו"ר עבד-אלמאלכ דהאמשה:

תודה לסגנית המזכיר.

חברי הכנסת, לא אנעל את הישיבה לפני שאברך את ידידנו וחברנו נאזם בדר, שנכח היום בפעם הראשונה על בימת הכנסת כסגן מזכיר הכנסת והשתתף בצהריים בישיבת הנשיאות. אהלן וסהלן, נאזם, ברוך בואך ואינשאללה שתהיה לך עבודה פורייה ונעימה ותעשיר אותנו מניסיונך.

חברי הכנסת, תם סדר-היום. ישיבת הכנסת הבאה תתקיים, אם ירצה השם, מחר, יום שלישי, ה' בכסלו התשס"ו, 6 בדצמבר 2005, בשעה 16:00. ישיבה זו נעולה. תודה רבה.


הישיבה ננעלה בשעה 19:00.

