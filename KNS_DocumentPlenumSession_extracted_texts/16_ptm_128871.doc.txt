תוכן העניינים
מסמכים שהונחו על שולחן הכנסת	3
מזכיר הכנסת אריה האן:	3
כוונתו של ממלא-מקום ראש הממשלה  אהוד אולמרט לרכוש גז מהפלסטינים	3
גלעד ארדן (הליכוד):	4
מידת האחריות של ממשלת ישראל בראשות ממלא-מקום ראש הממשלה אהוד אולמרט להתפוררות החזית הבין-לאומית נגד ה"חמאס"	6
גלעד ארדן (הליכוד):	6
שר התשתיות הלאומיות רוני בר-און:	9
משה גפני (דגל התורה):	21
נסים זאב (ש"ס):	22
נישואים אזרחיים בישראל - צורך השעה	23
רוני בריזון (הסיעה החילונית):	23
שר התשתיות הלאומיות רוני בר-און:	26
משה גפני (דגל התורה):	32
יצחק כהן (ש"ס):	33
דוח העוני באוכלוסייה הערבית שפרסם מכון ון-ליר	34
ג'מאל זחאלקה (בל"ד):	34
מסמכים שהונחו על שולחן הכנסת	36
סגן מזכיר הכנסת נאזם בדר:	36
דוח העוני באוכלוסייה הערבית שפרסם מכון ון-ליר	36
סגן שר הרווחה אברהם רביץ:	37
נסים זאב (ש"ס):	39
האלימות במערכת החינוך	40
משולם נהרי (ש"ס):	40
האלימות במערכת החינוך	43
אורי אריאל (האיחוד הלאומי - מולדת - תקומה):	43
שר החינוך, התרבות והספורט מאיר שטרית:	45
עבד-אלמאלכ דהאמשה (רע"ם):	48
יעקב מרגי (ש"ס):	48
נסים זאב (ש"ס):	48
הצעת חוק בתי-המשפט (תיקון מס' 42 והוראת שעה), התשס"ו-2006	50
מיכאל איתן (יו"ר ועדת החוקה, חוק ומשפט):	50
משה גפני (דגל התורה):	52
נסים זאב (ש"ס):	53
מיכאל איתן (יו"ר ועדת החוקה, חוק ומשפט):	53
מיכאל איתן (יו"ר ועדת החוקה, חוק ומשפט):	54
הצעת חוק תובענות ייצוגיות, התשס"ה-2005	59
מיכאל איתן (יו"ר ועדת החוקה, חוק ומשפט):	59
רשף חן (בשם ועדת החוקה, חוק ומשפט):	61
מסמכים שהונחו על שולחן הכנסת	62
סגן מזכיר הכנסת נאזם בדר:	62
הצעת חוק תובענות ייצוגיות, התשס"ה-2005	62
רשף חן (בשם ועדת החוקה, חוק ומשפט):	62
אתי לבני (הסיעה החילונית):	71
ג'מאל זחאלקה (בל"ד):	73
מסמכים שהונחו על שולחן הכנסת	75
סגן מזכיר הכנסת נאזם בדר:	75
הצעת חוק תובענות ייצוגיות, התשס"ה-2005	76
הצעת חוק הסכמים בנכסים פיננסיים, התשס"ו-2006	79
דניאל בנלולו (בשם ועדת הכספים):	79


עדכון: 20.11.06




דברי הכנסת
יג / מושב רביעי / ישיבה ש"י /
א' באדר התשס"ו / 1 במרס 2006 / 13
חוברת י"ג
ישיבה ש"י






כנס מיוחד

הישיבה השלוש-מאות-ועשר של הכנסת השש-עשרה
יום רביעי, א' באדר התשס"ו (1 במרס 2006)
ירושלים, הכנסת, שעה 12:02

מסמכים שהונחו על שולחן הכנסת

היו"ר נסים דהן:

כנסת נכבדה, זהו כנס מיוחד בפגרה על-פי בקשת חברי הכנסת והממשלה.

הנושא הראשון הוא: הודעה למזכיר הכנסת.

מזכיר הכנסת אריה האן:

ברשות יושב-ראש הישיבה, הנני מתכבד להודיע, כי הונחו היום על שולחן הכנסת –

שתי חוברות מטעם הרשות הלאומית לבטיחות בדרכים במשרד התחבורה: 1. דין-וחשבון לביצוע תוכנית עבודה לבטיחות בדרכים לשנת 2005 לתקופת ינואר--דצמבר 2005; 2. תוכנית עבודה לבטיחות בדרכים לשנת 2006.

מסקנות ועדת החינוך, התרבות והספורט בעקבות דיון מהיר בנושא: אי-יישום חוק השילוב. תודה רבה.

היו"ר נסים דהן:

תודה רבה.


כוונתו של ממלא-מקום ראש הממשלה אהוד אולמרט לרכוש גז מהפלסטינים


היו"ר נסים דהן:

הנושא הראשון הוא: כוונתו של ממלא-מקום ראש הממשלה אהוד אולמרט לרכוש גז מהפלסטינים, שהתשלום עבורו ישמש את ה"חמאס". חבר הכנסת גלעד ארדן, בבקשה. ישיב שר התשתיות הלאומיות.

גלעד ארדן (הליכוד):

מי זה?

היו"ר נסים דהן:

חבר הכנסת והשר רוני בר-און.

שר התשתיות הלאומיות רוני בר-און:

האחרון ששאל עלי "מי זה", לפני יומיים, לא ישכח את השם שלי עוד מאה שנה. גם אתה.

היו"ר נסים דהן:

יש עוד נושא שכבודו צריך לענות עליו. אולי כבודו יענה על כל הנושאים ביחד.

שר התשתיות הלאומיות רוני בר-און:

מי זה "כבודו"?

היו"ר נסים דהן:

כבוד השר.

גלעד ארדן (הליכוד):

מלוא כל הארץ כבודו.

שר התשתיות הלאומיות רוני בר-און:

זה  יש לנו רק אחד - אבינו שבשמים.

היו"ר נסים דהן:

אדוני חבר הכנסת גלעד ארדן, בבקשה. הבמה לרשותך. חמש דקות יספיקו?

גלעד ארדן (הליכוד):

כמה שיספיק יספיק. מגיעות לי עשר דקות, לא?

אדוני היושב-ראש, חברי חברי הכנסת, בשבוע שעבר נתבשרו אזרחי ישראל על החלטתו של ממלא-מקום ראש הממשלה, אהוד אולמרט, לנסות ולהגיע בתוך חודש להסכם עם "בריטיש גז" ולרכוש ממנה גז טבעי. לכאורה, ידיעה תמימה – ממלא-מקום ראש הממשלה מורה למשרד הייעודי לנהל משא-ומתן ולנסות ולרכוש גז טבעי מחברה בריטית. אבל, אזרחי ישראל צריכים גם להכיר את הרקע של הסוגיה הזאת המכונה "פרשת הגז הטבעי", כי מעבר להוראה הזאת של ראש הממשלה מקופלים הרבה מאוד דברים אחרים, והמשמעות של ההוראה הזאת של אהוד אולמרט היא בעצם ביד אחת להפסיק לכאורה את העברת הכספים לרשות הפלסטינית ולשלטון ה"חמאס", וביד השנייה אהוד אולמרט בעצם מאפשר העברה של מיליארדים רבים של דולרים לרשות הפלסטינית בשליטת ה"חמאס" - כסף שבוודאי ישמש אותה בעתיד להמשיך לבצע פיגועים במדינת ישראל.

אני רוצה להזכיר קצת את ההיסטוריה של ההחלטה האומללה הזאת של ממלא-מקום ראש הממשלה אהוד אולמרט. מי זו בעצם "בריטיש גז"? זו חברת ענק בריטית שקיבלה מאהוד ברק זיכיון לנסות ולמצוא מאגרים של גז טבעי מול חופי עזה. ב"בריטיש גז", מה לעשות, שותפה גם הרשות הפלסטינית. אף אחד לא יודע באילו היקפים, ואף אחד לא יודע מי בדיוק מחזיק שם במניות. דבר אחד כן פורסם על-ידי הגורמים במודיעין הישראלי, שב"בריטיש גז" שותפה גם משפחת חורי. מי זו משפחת חורי? זו משפחה שמימנה את יאסר ערפאת עד לחתימתו על הסכמי אוסלו. כיוון שהוא גילה פשרנות הם הפסיקו לממן את יאסר ערפאת. אבל, כשהוא חזר והתחיל באינתיפאדה האחרונה, הם חזרו לממן אותו, כי משפחת חורי תומכת בפיגועים ורוצה להמשיך ולסייע ברצח אזרחי ישראל.

ראש הממשלה שרון, שאומנם לא תמיד הסכמתי עם - -

שר התשתיות הלאומיות רוני בר-און:

- - -

גלעד ארדן (הליכוד):

- - החלטותיו - אבל בעניין הזה אני בהחלט תמכתי בעמדתו - הורה בעבר באופן ברור וחד-משמעי לשר התשתיות הלאומיות יוסף פריצקי, ששקל לנהל משא-ומתן עם "בריטיש גז", שלא לרכוש גז טבעי מחברת "בריטיש גז", כיוון שמאיר דגן, ראש המוסד, והדברים האלה פורסמו בעבר, אמר בצורה ברורה שהכסף שיעבור ל"בריטיש גז" ודרך "בריטיש גז" גם לשותפים הפלסטינים שלה, ישמש בסופו של דבר לפעולות טרור שיסכנו את חייהם של אזרחי ישראל. לכן ראש הממשלה אריאל שרון הורה במפורש שלא לרכוש גז מחברת "בריטיש גז".

מה עושה ממלא-מקום ראש הממשלה בחודש או בחודשיים שבהם הוא ממלא את תפקידו? דבר ראשון - מרגע שהוא נבחר הוא מקבל החלטה, בשונה מראש הממשלה שרון, לסייע לרשות הפלסטינית לקיים בחירות בהשתתפות גורמי טרור, בהשתתפות רוצחי יהודים, כמו הרוצחים של שר התיירות רחבעם זאבי זיכרונו לברכה, השם ייקום דמו. ההחלטה האומללה הזאת, שאהוד אולמרט עדיין אומר שהוא מתגאה בה, הוא מתגאה שאפשר את הבחירות ברשות הפלסטינית, מביאה בעצם לתוצאה העגומה שכל העולם היום מחפש איך להתמודד אתה, שלצדנו היום קיימת הנהגה שרוצה להשמיד את מדינת ישראל, קרי הנהגת ה"חמאס".

ההחלטה השנייה של אהוד אולמרט מאז כניסתו לתפקיד היא להמשיך ולהעביר את הכספים שישראל גובה בעבור הרשות הפלסטינית במסגרת הסכמי אוסלו, לרשות הפלסטינית. בעצם, אהוד אולמרט טומן את ראשו בחול ואומר: אני יודע שה"חמאס" עומד להרכיב את הממשלה הבאה. ברור לי שאבו-מאזן יטיל עליהם את הרכבת הממשלה. אבל אני ממשיך להעביר להם את הכסף. אהוד אולמרט, האם אינך חושש שהכסף הזה ימשיך לשמש לרצח יהודים? נראה שזה פחות מטריד אותו מהמעמד הבין-לאומי שלו, שהוא הרבה יותר חשוב למערכת הבחירות הנוכחית.

כאשר קמה זעקה גדולה ודעת הקהל במדינת ישראל החלה להראות לאהוד אולמרט שההחלטה האומללה הזאת להמשיך ולהעביר את הכספים פוגעת בקמפיין הבחירות, הוא שינה את החלטתו - ראית? אמרתי "החלטתו" - ושוב החליט לעצור הפעם את הכספים, אבל נראה שזה כבר היה מאוחר מדי, כי המסר שאהוד אולמרט העביר לעולם הוא שהנהגת ה"חמאס" כנראה איננה דבר כל כך נורא, ואפשר להמשיך ולהעביר לה כסף ואפשר לאפשר לה להשתתף בבחירות. הדבר הזה הוא שגרם למפולת המדינית, לכך שהעמדה שממשלת ישראל מנסה להסביר, שיש סכנה בשלטון ה"חמאס", היא בבחינת מעט מדי ומאוחר מדי, כי מדינות בעולם כבר הבינו את המסר ורוסיה מזמינה את מנהיגי ה"חמאס", וגם טורקיה מזמינה.

שר התשתיות הלאומיות רוני בר-און:

זה - - -

גלעד ארדן (הליכוד):

כל הלגיטימציה הבין-לאומית שתנועת ה"חמאס" מקבלת היום נגרמה אך ורק מההחלטה האומללה של אהוד אולמרט לאפשר להם להשתתף בבחירות ולהמשיך להעביר להם את הכסף.

מה עושה עכשיו אהוד אולמרט? למרות ההחלטה של ראש הממשלה שרון שלא לרכוש גז מהפלסטינים, למרות האזהרות של ראש המוסד מאיר דגן, שהכסף הזה ישמש את ארגוני הטרור, ביום חמישי האחרון אהוד אולמרט מורה למנכ"ל משרד ראש הממשלה מייד ללכת ולנהל משא-ומתן כדי לרכוש גז מחברת "בריטיש גז", שבה שותפים אנשים שמממנים את הטרור.

כששואלים את הממשלה: מדוע את הולכת עכשיו לעשות עסקאות עם גורמי טרור ולהעביר אליהם כסף בדרך עקיפה? עונים ממשרד ראש הממשלה: אנחנו מאמינים שזה יתרום לתחרות בשוק האנרגיה הישראלי. זה בוודאי גם מה שיאמר פה תיכף שר התשתיות הלאומיות, והוא גם יסביר לכם שאפשר לפקח לאן הכסף יגיע.

אני רוצה לומר על כך כמה  דברים בקצרה. קודם כול, אני מתפעם מהרגישות החברתית שאהוד אולמרט מגלה לפתע. פתאום הוא רוצה לדאוג לתחרות בשוק האנרגיה. מעניין מתי הוא נזכר בתחרות הזאת? האם ב-60 הימים שהוא בילה כל שנה בחוץ-לארץ בשנים האחרונות? האם בהחלטה שלו להעלות את מחיר הלחם האחיד ב-27%? האם בהחלטה שלו להעלות את שכר הלימוד באוניברסיטאות? האם בכך שהוא גרם לפיטוריה של מנכ"לית המועצה לצרכנות ובעצם הפסיק את סימון המחירים? מתי בדיוק נולדה הרגישות החברתית של אהוד אולמרט?

לצערי הרב, נראה שהרגישות החברתית של אהוד אולמרט מתעוררת בו רק כשהוא צריך לחפש דרכים להמשיך ולהעביר כספים לשלטון ה"חמאס".

ההחלטה הזאת היא החלטה אומללה. כל גורמי הביטחון יודעים, וכולם מבינים, שאין שום דרך לפקח על כסף שיעבור לגורמים פרטיים, כמו משפחת חורי, שמימנו - תמיד מימנו - את גורמי הטרור ברשות הפלסטינית. לצערי הרב, ברגע שאהוד אולמרט וקדימה יחתמו על העסקה הזאת וימשיכו להעביר מיליארדי דולרים לאותם גורמים שמימנו טרור, הם ימשיכו וישפרו את ה"קסאמים", ואותם טילים שנופלים היום בכל ערי הדרום ימשיכו ליפול, ואהוד אולמרט ימשיך לטמון את ראשו בחול. לצערי הרב, כולנו נמשיך ונשלם את המחיר. תודה רבה.


מידת האחריות של ממשלת ישראל בראשות ממלא-מקום ראש הממשלה אהוד אולמרט להתפוררות החזית הבין-לאומית נגד ה"חמאס"


היו"ר נסים דהן:

תציג גם את הנושא השני: מידת האחריות של ממשלת ישראל. כבוד השר יענה על הכול ביחד.

גלעד ארדן (הליכוד):

אני מעדיף לרדת.

היו"ר נסים דהן:

לא. זה רק מסבך את סדר-היום. אתה כבר נמצא פה.

שר התשתיות הלאומיות רוני בר-און:

הוא כבר דיבר על זה.

משה גפני (דגל התורה):

בשביל מה מזמנים את הישיבות האלה?

היו"ר נסים דהן:

כבודו שואל אותי? 40 חברי כנסת חתמו.

גלעד ארדן (הליכוד):

גם אתה נגד הדמוקרטיה?

משה גפני (דגל התורה):

הנה הדמוקרטיה.

שר התשתיות הלאומיות רוני בר-און:

אדוני היושב-ראש, אם המציע איננו ההצעה נופלת.

היו"ר נסים דהן:

לא. הוא כבר הוחלף.

גלעד ארדן (הליכוד):

המציע הוא סיעת הליכוד.

היו"ר נסים דהן:

הוא הוחלף עוד לפני הדיון – המציע, חבר הכנסת גדעון סער, הוחלף בחבר הכנסת גלעד ארדן. זה הוחלף על דעת המזכירות. חבר הכנסת ארדן, בבקשה.

גלעד ארדן (הליכוד):

אולי מישהו לא הבין. נעשה זאת בקצרה.

היו"ר נסים דהן:

הנושא השני הוא: מידת האחריות של ממשלת ישראל בראשות ממלא-מקום ראש הממשלה אהוד אולמרט להתפוררות החזית הבין-לאומית נגד ה"חמאס".

שר התשתיות הלאומיות רוני בר-און:

יש לנו עבודה לעשות. יש היום בחירות.

היו"ר נסים דהן:

יש עוד נושא: נישואים אזרחיים בישראל, שגם עליו כבוד השר צריך לענות. תדבר. חבל על הזמן.

שר התשתיות הלאומיות רוני בר-און:

מטה ההתנגדות - - -

משה גפני (דגל התורה):

לא להאמין שמזמנים כך ישיבות. בושה. בושה.

היו"ר נסים דהן:

הרב גפני, מי שחתמו לא נמצאים.

גלעד ארדן (הליכוד):

הרב גפני, אני מכיר אותך כדמוקרט אמיתי. אל תצטרף - - -

היו"ר נסים דהן:

דבר עכשיו לעניין. דבר לנושא שלשמו אתה עומד. הרב גפני, נא לא להפריע. תודה.

משה גפני (דגל התורה):

תסתכל.

גלעד ארדן (הליכוד):

אל תצטרף לממשלה שרוצה לרמוס את בית-המחוקקים.

משה גפני (דגל התורה):

יושב-ראש ועדת החוקה והסיעה שלך משרתות את הממשלה פה בהבאת הצעת חוק שבועיים לפני הבחירות.

היו"ר נסים דהן:

תמשיך.

משה גפני (דגל התורה):

תאמין לי: הלוואי שהייתם כמו מפא"י - - - אתם  משרתים את הממשלה.

היו"ר נסים דהן:

חבר הכנסת ארדן, תמשיך. הרב גפני, כבודו מפריע בישיבה שלא מן המניין.

משה גפני (דגל התורה):

אני צריך לעזוב את מטה הבחירות אצלי כדי - - - אני מבקש לרשום אותי.

גלעד ארדן (הליכוד):

אדוני היושב-ראש, חברי חברי הכנסת, באמת אומר בקצרה, מכיוון שהכנסתי את הנושא הזה בדברי על ההחלטה האומללה של ממלא-מקום ראש הממשלה להמשיך ולנהל עסקים עם גורמי טרור.

אנחנו שומעים היום את שרי הממשלה, את שרת החוץ, מלינים וזועקים כנגד הלגיטימציה הבין-לאומית, שתנועת ה"חמאס", לצערנו, שתומכת בהשמדת מדינת ישראל - -

היו"ר נסים דהן:

חבר הכנסת גפני, אתה מפריע. אומנם זו ישיבה שלא מן המניין, אבל זו ישיבה.

גלעד ארדן (הליכוד):

- - ואיננה מכירה בזכותו של העם היהודי למדינה משלו - אנחנו שומעים את שרי הממשלה היום מלינים על כך שהעולם איננו מבין את הדבר הנורא הזה שבבחירת העם הפלסטיני בארגון טרור להנהיג אותו, וכיצד קורה שמדינות כמו טורקיה ורוסיה מזמינות מייד את מנהיגי ה"חמאס" כדי לקיים אתם מגעים. לא רק שהן מזמינות אותם כדי לקיים אתם מגעים, אלא הן אפילו לא מתנות זאת בתנאים מוקדמים. הן לא דורשות מהם לפרק את ארגוני הטרור, הן לא דורשות מהם להפסיק את ההסתה, והן גם לא דורשות מהם אפילו להכיר בזכותה של מדינת ישראל - לא שאנחנו צריכים שהם יכירו, כי מדינת ישראל חיה וקיימת, אלא שהם אפילו לא מכירים בזכותו של העם היהודי למדינת לאום משלו.

אני רוצה להזכיר לחברי חברי הכנסת וגם לאזרחי מדינת ישראל למה העולם כל כך לא מבין את עמדתה המאוחרת של ממשלת ישראל ולמה שהוא יבין בעצם. הרי ההחלטה הראשונה שאהוד אולמרט קיבל, לאחר שמונה בנסיבות העצובות להיות ממלא-מקום ראש הממשלה - הוא לקח את ההחלטה של ראש הממשלה שרון שלא לאפשר בחירות בהשתתפות רוצחי יהודים וארגוני טרור, ובטח ובטח לא לסייע להם, והוא הורה מייד לממשלת ישראל, בהחלטה אומללה, לשתף פעולה עם הבחירות האלה. איך לשתף פעולה? קודם כול, לסייע לרשות הפלסטינית בשינוע הקלפיות, לאפשר מעבר מתמודדים ואח"מים בין הגדה לבין רצועת-עזה, והוא אפילו הורה לרשות הדואר של מדינת ישראל, הממוקמת במזרח-ירושלים, לאפשר לתושבי מזרח-ירושלים לבוא ולהצביע בבחירות של הרשות הפלסטינית, אף שבאו לשם מתמודדים מטעם ה"חמאס". בכך אהוד אולמלרט הוא זה שנתן בעצם את הלגיטימציה הראשונית להשתתפות ה"חמאס" בבחירות.

לאחר שה"חמאס", לצערנו, נבחר להנהיג את הרשות הפלסטינית, עמדה סוגיה נוספת על סדר-היום: העברת הכספים לרשות הפלסטינית. כולנו עמדנו ואמרנו לאהוד אולמרט: אם אתה תמשיך להעביר ל"חמאס" את אותם כספים שאנחנו גובים עבורם, הכסף הזה ילך למימון ארגוני הטרור. אין לך שליטה בכסף הזה. הכסף הזה לא הולך לספק לחם לפלסטינים האומללים שסובלים מרעב. הכסף הזה מממן את מנגנוני הביטחון שמעתה ואילך שלטון ה"חמאס" יורה להם לרצוח יהודים, ואתה לא תוכל להמשיך לטמון את ראשך בחול. למרות האזהרות האלו, אהוד אולמרט החליט להמשיך ולהעביר את הכספים לשלטון ה"חמאס".

מה אנחנו בעצם מצפים היום ממדינות העולם? האם הן צריכות לשמור על מדינת ישראל יותר ממה שממלא-מקום ראש הממשלה שומר או בעצם לא שומר עליה? ודאי שהמסר למדינות העולם הוא ששלטון ה"חמאס", גם בעיני ממשלת ישראל, הוא שלטון לגיטימי. לכן, ציפי לבני, מה לך כי תליני היום על מנהיגים כאלו ומנהיגים אחרים? ומה לנו שנתפלא על ממשלת ארצות-הברית שמברכת אפילו את מדינות אירופה שממשיכות להעביר כסף ל"חמאס" ולאסמאעיל הנייה, שעדיין מסבירים לנו שמדינת ישראל סופה להיעלם. מי שאחראי לכל התהליך הזה ולהתפוררות החזית המדינית זה אהוד אולמרט ושרי קדימה. תודה רבה.

שר התשתיות הלאומיות רוני בר-און:

Very impressive. יכול להיות שאשנה את הנאום שלי במדרגות.

היו"ר נסים דהן:

כבוד השר רוני בר-און, שר התשתיות. לאחר תשובת השר תתקיים הצבעה ולפניה תהיה הצעה אחרת. אני רוצה להזכיר לחבר הכנסת רוני בריזון שהנושא שלו הוא הנושא הבא.

שר התשתיות הלאומיות רוני בר-און:

אדוני היושב-ראש, חברי חברי הכנסת, שוב מטריח הליכוד את הבית הזה בפגרה ושוב מבקש בצורה צינית - אולי "צינית" זו מלה שיש לה ערך קצת יותר גדול, כי יש בה מרכיב של חוכמה - להביא את הבית הזה כדי שעם ישראל יראה את התמונות. עכשיו אנחנו פה בקהל עם רב. כשחבר הכנסת ארדן דיבר היו פה היושב-ראש והנואם, חבר הכנסת אלון ואנוכי.

נסים זאב (ש"ס):

- - -

שר התשתיות הלאומיות רוני בר-און:

בשבוע הבא יהיו לכם שידורי תעמולה. למה לנצל את הבמה הנכבדה הזאת לצרכים הציניים שלכם? אבל כיוון שאנחנו מכבדים את הכנסת ומכיוון ש-25 חתימות שנאספו לפני חודשיים "על החלק", נוצלו כדי לקבל היום את הדיון הזה - בשעתנו הצענו בוועדת הכנסת, אדוני המזכיר, שדיון פגרה לא יתקיים אלא אם החותמים או לפחות שני-שלישים מהם יהיו נוכחים בזמן קיום הדיון. כדאי לחשוב על זה עוד הפעם.

היו"ר נסים דהן:

צריך לשנות את תקנון הכנסת.

שר התשתיות הלאומיות רוני בר-און:

הצענו את זה והתחלנו להריץ את זה. יכול להיות שנוכח המציאות העגומה הזאת צריך לחשוב על כך עוד פעם.

גלעד ארדן (הליכוד):

אם תהיה שוב יושב-ראש ועדת הכנסת, תוכל לשנות את זה.

שר התשתיות הלאומיות רוני בר-און:

לליכוד יש מועמדים בכירים, טובים, ראויים ממני, והם יוכלו כמובן להשתתף בדיוני ועדת הכנסת בכוח דל ומצומצם מייד אחרי שתורכב הכנסת הבאה.

כך או כך, חזקה עלי המצווה להשיב על השאלות ועל הטענות שנטענו כאן ראשון ראשון ואחרון אחרון. גם בנאום המגעים עם "בריטיש גז" וגם בנאום על חזית הקהילייה הבין-לאומית, צר לי, חבר הכנסת ארדן, לא למדתם מאומה, לא בדקתם מאומה. הכול עורבא פרח. אבל, אם תיאות אסביר לך את עניין הגז הטבעי ואחר כך גם את עניין החזית הבין-לאומית.

לפני כעשר שנים קיבלה הממשלה החלטה אסטרטגית בדבר המעבר לשימוש בגז הטבעי כמוצר חלופי בדלקים המשמשים את משק החשמל והתעשייה בישראל. במסגרת ההחלטה הזאת פעל ופועל משרד התשתיות הלאומיות לקדם את השימוש בגז טבעי במשק האנרגיה ובתעשייה בישראל. גז טבעי הוא דלק זול יחסית, בהשוואה לדלקים האחרים שאנחנו מכירים - הסולר והמזוט, וגם יש לו ערך מוסף, ערך סביבתי - לא פחות חשוב, שכן רמת פליטת המזהמים שלו נמוכה במידה מאוד משמעותית לעומת פחם, מזוט וסולר, אלה שמשמשים היום את מערך ייצור החשמל בישראל.

השימוש בגז טבעי מאפשר הקמת תחנות כוח פנים-ארציות, לא כאלה שממוקמות על חוף הים, וממילא בכך הן חוסכות עתודות קרקע יקרות לאורך חוף הים שלנו, שנמצא ממילא במצוקה לא קטנה. החל מחודש פברואר 2004 תחנת הכוח "אשכול" באשדוד מוסקת בגז טבעי. החיסכון הישיר למשק כתוצאה מהפעלת התחנה בגז טבעי במקום במזוט או בסולר הגיע מתחילת הפעלתה של התחנה ועד לשלהי 2005 לסך כולל של כמעט חצי מיליארד דולר לתחנה אחת.

בימים האלה אנחנו משלימים את העבודות לחיבור תחנת הכוח "רדינג" למערכת הולכת הגז הטבעי, ולהערכתי, בתוך כמה שבועות תחזור תחנת הכוח ב"רדינג" לעבוד והפעם על גז טבעי.

במקביל, אנחנו משלימים את הקמת מערכת ההולכה הימית לכיוון צפון, ולפני כמה חודשים החלה חברת "נתיבי הגז" להקים את מערכת ההולכה היבשתית מאשדוד לכיוון אשקלון ובהמשך תוקם גם מערכת בכיוון ים-המלח.

גלעד ארדן (הליכוד):

- - -

שר התשתיות הלאומיות רוני בר-און:

כל הפרויקטים האלה צפויים להשלמה עד סוף 2007. המערכת תאפשר בשלב הראשון לחבר את צרכני האנרגיה הגדולים, ובהמשך גם צרכני אנרגיה "קטנים", כמו מפעלים, יחוברו ויעבדו על גז טבעי.

כמו כל מוצר אסטרטגי שמשמש את מערך ייצור החשמל, קיימת חשיבות עליונה, חבר הכנסת גלעד ארדן, לגוון את מקורות האספקה ולא להיות בשום אופן תלויים בספק יחיד.

גלעד ארדן (הליכוד):

- - -

שר התשתיות הלאומיות רוני בר-און:

מקור הגז הטבעי היחיד היום הוא מאגר הגז של "ים טטיס", מול חופי אשקלון. תכולת הגז שבו תספק חלק מצורכי המשק, לכל היותר עד המחצית הראשונה של העשור הבא. מקור נוסף של הגז הטבעי הוא הגז הטבעי ממצרים, שצפוי להגיע לקראת סוף שנת 2007. אלה המקורות שמספקים את עיקר צריכת משק האנרגיה בשנים הקרובות.

גלעד ארדן (הליכוד):

עד מתי יהיה  ב"ים טטיס"? אמצע העשור הבא? אתם דואגים ל-2015 - - -

שר התשתיות הלאומיות רוני בר-און:

עד המחצית הראשונה של העשור הבא. אני יודע, חבר הכנסת גלעד ארדן, שבליכוד בהנהגתו הנוכחית משתמשים בססמה של הבריגדות האדומות: "ווליימו טוטי סוביטו" – רוצים הכול עכשיו. אתם לא יכולים - - -

מל פולישוק-בלוך (הסיעה החילונית):

גם אריק שרון היה נגד - - -

היו"ר נסים דהן:

תודה. לא להפריע. לתת לשר לסיים.

שר התשתיות הלאומיות רוני בר-און:

את צריכה להגיד לי לאיזו מפלגה אני מדבר כשאני מדבר אלייך.

מל פולישוק-בלוך (הסיעה החילונית):

ל"חץ".

שר התשתיות הלאומיות רוני בר-און:

לא לוונטל? לא חמי דורון?

היו"ר נסים דהן:

כבוד השר, נא לסיים. אנחנו לא בוועדת הבחירות המרכזית.

אראלה גולן (הסיעה החילונית):

ואיפה אתה? אתה לא החלפת?

שר התשתיות הלאומיות רוני בר-און:

ציפיתי שיהיו 15 מפלגות, אבל זה לא הסתייע.

היו"ר נסים דהן:

תודה רבה. נא לא להפריע, חברת הכנסת גולן.

גלעד ארדן (הליכוד):

האם זה נכון שמרטין שלאף שותף ב"בריטיש גז"?

צבי הנדל (האיחוד הלאומי - מולדת - תקומה):

הוא לא יענה לך, יש לו הנחיות.

שר התשתיות הלאומיות רוני בר-און:

כפי שניתן היה להבין, אין במקורות האלה די כדי לספק את מלוא הביקושים החזויים. ופה אני משיב על שאלתך בדבר "ים טטיס": המקורות או הכמויות של הגז ב"ים טטיס" מוגבלים ביותר. המשמעות של כל הדברים האלה היא, שמדינת ישראל תישאר עם ספק אחד בלבד, וגם זה לתקופה קצובה.

אנחנו מנהלים כל העת משא-ומתן עם כל מיני ספקים פוטנציאליים, וכתוצאה מזה גם הצלחנו לקבל רמת מחירים נמוכה בקניית הגז, שאינה מוכרת בעולם המערבי. רמת המחירים הזאת מביאה לחיסכון משמעותי של מיליארדי דולרים במשק הישראלי. השמירה על מידה של תחרות במחירים אינה דבר מובן מאליו. אנחנו במשרד רואים חשיבות עליונה בכך שבכל נקודת זמן יהיו כמה מקורות אספקה, גם משיקולי אמינות ורציפות וגם משיקולים של תחרות במחירים.

אני קובע, שרמת המחירים שקיבלנו - נמוכה, תחרותית -  נוצרה עקב קיומה של האופציה לקנות גז מ"בריטיש גז".

מל פולישוק-בלוך (הסיעה החילונית):

אבל רק חברת החשמל - - -

שר התשתיות הלאומיות רוני בר-און:

אם חברת "בריטיש גז" תחליט משיקוליה שלה - אם היא תשמע את ההמלצות של הליכוד, אם היא תשמע את ההמלצות של גברת פולישוק-בלוך - - -

מל פולישוק-בלוך (הסיעה החילונית):

מחץ. תגיד את זה עוד פעם: חץ. שידע שאנחנו מחץ.

היו"ר נסים דהן:

חברת הכנסת מלי פולישוק-בלוך. כבוד השר, אתה צריך להגיד, במקום הגברת, חברת הכנסת.

שר התשתיות הלאומיות רוני בר-און:

חברת הכנסת חץ. תגידו, את ההסכם בקשר להצבעה היום עשיתם בשביל החי"ת או בשביל הצד"י? אתם צריכים לגלות את זה ליושב-ראש.
רשף חן (הסיעה החילונית):

לא היה הסכם - - -
שר התשתיות הלאומיות רוני בר-און:

אין הסכם עם צומת על הצד"י?
מל פולישוק-בלוך (הסיעה החילונית):

אדוני השר, איך אתה דואג - - -
גלעד ארדן (הליכוד):

- - - בעסקאות - - -
קריאות:

- - -
היו"ר נסים דהן:

תודה רבה.
שר התשתיות הלאומיות רוני בר-און:

אני הייתי מציע לא חץ ולא נץ. אולי תסתפקו בקץ. קץ - יפה מאוד.
מל פולישוק-בלוך (הסיעה החילונית):

- - - תחרות חופשית, ואתה דואג רק לחברת החשמל. מה עם שאר החברות - - -
היו"ר נסים דהן:

תודה. נא לא להפריע.
רוני בריזון (הסיעה החילונית):

להיפך. אנחנו נסתפק בצח.
שר התשתיות הלאומיות רוני בר-און:

אם חברת "בריטיש גז" תחליט, משיקוליה היא, שלא להיכנס למשק שלנו, עלול להיות מצב שבו נישאר, כמו שאמרתי, עם ספק גז טבעי יחיד - -
גלעד ארדן (הליכוד):

אה, הם עושים לנו טובה.
שר התשתיות הלאומיות רוני בר-און:

- - המחירים יהיו אז גבוהים יותר, לא נצליח לבנות עוד תחנות כוח פרטיות, והתעשייה לא תוכל לעבור לשימוש בגז טבעי.

בהתאם להערכות שבוצעו במשרד התשתיות הלאומיות, אם "בריטיש גז" לא תצורף כספק נוסף, עשויה להיגרם הוצאה עודפת של המשק הישראלי בהיקף שנע בין מיליארד וחצי ל-6 מיליארדי דולר, אבל זה כמובן לא מעניין אתכם.
גלעד ארדן (הליכוד):

ראש הממשלה שרון לא ידע את זה?
שר התשתיות הלאומיות רוני בר-און:

תיכף נדבר על שרון, עוד דקה.
היו"ר נסים דהן:

תודה. נא לא להפריע.
שר התשתיות הלאומיות רוני בר-און:

הרי אתם עשיתם את הכול כדי שהוא לא יקבל החלטות. אל תסלפו את ההחלטות שלו, אל תסלפו את ההיסטוריה. תיכף אני אדבר אתך על ההחלטה של אריאל שרון, החוצפה שאתם מצטטים את שרון.

מעבר לכך, היקף הביקושים - טוב, אני לא רוצה להיכנס לרזולוציה הזאת.

אנחנו נעשה הכול כדי שבעתיד יהיה פה ספק גז שלישי, ולא רק שניים.

לפני כשמונה חודשים, חבר הכנסת גלעד ארדן, החליט ראש הממשלה אריאל שרון, ובעקבותיו גם ממלא-מקומו מר אהוד אולמרט, לאפשר לצרכנים להתקשר עם חברת "בריטיש גז" על בסיס מסחרי של קונה מרצון ומוכר מרצון, וכל מה שאמרת פה - -
גלעד ארדן (הליכוד):

לפני עליית ה"חמאס".
היו"ר נסים דהן:

נא לא להפריע, חבר הכנסת ארדן.
שר התשתיות הלאומיות רוני בר-און:

- -  היה נכון לפני שנים, הוא לא היה נכון לפני שמונה חודשים.

אחת הסוגיות שמקשות את הכניסה של "בריטיש גז" היא העובדה שההשקעות ההתחלתיות הכרוכות בהקמת מתקני הגז הטבעי הן משמעותיות, ואם אין קונה שמסוגל להתחייב לרכישת גז לטווחי זמן ובכמויות משמעותיות - זה למעשה מונע את הכניסה שלהם למשק הישראלי.

כל אלטרנטיבה אחרת שנשקלת, צפויה להיות גבוהה הרבה יותר, ברמת ודאות נמוכה יותר ובלוחות זמנים רחוקים יותר.

יש כרגע דיאלוג - הייתי אומר, ממש גישוש  - ראשוני, מאוד התחלתי, מאוד פרימטורי, עם נציגי החברה. בעקבות ההתפתחויות ברשות הפלסטינית, והעובדה שהרשות הפלסטינית הפכה רשות "חמאסית", אנחנו נשוב ונעשה בדיקה מדוקדקת ומקיפה של הסוגיה הזאת, על כל היבטיה, במיוחד ההיבטים האקטואליים.

הבדיקה הזאת מול "בריטיש גז" נעשתה מלכתחילה כדי לתת לנו, כמו שאמרתי, מקור נוסף לאנרגיה המופקת מגז ולפזר את הסיכונים שטמונים בהסתמכות על מקור בודד.

בכל מקרה - שלא תאוץ לכם הדרך, אל תרוצו כל הזמן. תתנהגו מעט בשיקול דעת - -
גלעד ארדן (הליכוד):

אתם רצים לתת כסף - - -
היו"ר נסים דהן:

תודה. נא לא להפריע.
שר התשתיות הלאומיות רוני בר-און:

- -  מימוש העסקה הזאת נמשך הרבה זמן, ועד אז אנחנו נמשיך לבדוק אותה, כפי שאנחנו עושים בכל מקרה - בשיקול דעת, באחריות, בשקט, ולא בפניקה, לא בבהלה; לא בפניקה, חבר הכנסת גלעד ארדן - -
מל פולישוק-בלוך (הסיעה החילונית):

מרוב שיקול דעת, כבר עשר שנים אין גז בישראל.
שר התשתיות הלאומיות רוני בר-און:

- -  תנו לדברים להתבשל, ואם אנחנו נצטרך לקבל את ההחלטות - נקבל, וכולם ידעו על זה, ונקבל את ההחלטות הנכונות - -
גלעד ארדן (הליכוד):

- - - בפניקה - - - לא היה לחץ - - -
היו"ר נסים דהן:

תודה, חבר הכנסת ארדן. תודה.
שר התשתיות הלאומיות רוני בר-און:

- - הכול יותנה, יובהר, יוגדר בעתיד. שום כסף מהכסף שנשלם, לא יהיה במצב שתהיה בו סכנה שהוא ילך למקורות עוינים.
גלעד ארדן (הליכוד):

איך?
שר התשתיות הלאומיות רוני בר-און:

אם תקשיב, תשמע.
היו"ר נסים דהן:

אל תפריע.
שר התשתיות הלאומיות רוני בר-און:

אפשר לייעד אותו להחזר תשלומי אנרגיה שמקבלים מאתנו - כמו חשמל, כמו מים - לא בפניקה.

אני מציע, מכיוון שגם אין לפי דעתי דרך אחרת בכנסת - שוועדותיה כבר לא מתכנסות והמליאה שלה לא תתכנס - להסתפק בתשובה הזאת.
מל פולישוק-בלוך (הסיעה החילונית):

לא מתכנסות כי הוועדה בראשותך לא נותנת לכנס - - -
היו"ר נסים דהן:

תודה רבה. נא לא להפריע.
מל פולישוק-בלוך (הסיעה החילונית):

אתם עושים אפליה.
שר התשתיות הלאומיות רוני בר-און:

דברי ברור, דברי חלש. דברי ברור.
היו"ר נסים דהן:

תודה רבה.
שר התשתיות הלאומיות רוני בר-און:

אשר לנושא השני - - -
מל פולישוק-בלוך (הסיעה החילונית):

אתה יודע לתת ציונים לכולם, רק לא לך.
היו"ר נסים דהן:

תודה, חברת הכנסת מלי פולישוק-בלוך. אנחנו רוצים לסיים.

שר התשתיות הלאומיות רוני בר-און:

אשר לנושא השני - - -
משה גפני (דגל התורה):

אדוני השר, הולך להיות עוד נאום?
היו"ר נסים דהן:

כן, עוד נאום.
שר התשתיות הלאומיות רוני בר-און:

וזה לא האחרון.
משה גפני (דגל התורה):

רגע, אבל אתה לא צריך לעבוד לבחירות?
שר התשתיות הלאומיות רוני בר-און:

אנחנו מכבדים את הכנסת.
מל פולישוק-בלוך (הסיעה החילונית):

הם לא בפניקה.

משה גפני (דגל התורה):

מה הכנסת, מה הכנסת.
היו"ר נסים דהן:

כבוד השר, תמשיך.
שר התשתיות הלאומיות רוני בר-און:

אבל כמה אפשר. אדוני ירסן שם את החצים האלה שנורים לעברי.
היו"ר נסים דהן:

אתה לא חייב לענות. תמשיך. יש לך הבמה, יש לך רמקול יפה, מכובד. דבר.
שר התשתיות הלאומיות רוני בר-און:

מאשים אותנו הליכוד - -
מל פולישוק-בלוך (הסיעה החילונית):

בפניקה.
שר התשתיות הלאומיות רוני בר-און:

- -  מאשים אותנו ביבי נתניהו, מאשים אותנו גלעד ארדן, שממשלת ישראל, בראשות ממלא-מקום ראש הממשלה, גורמת להתפוררות החזית הבין-לאומית נגד ה"חמאס".
גלעד ארדן (הליכוד):

גרמה.
שר התשתיות הלאומיות רוני בר-און:

נו, באמת.
גלעד ארדן (הליכוד):

גרמה. החזית כבר התפוררה.
שר התשתיות הלאומיות רוני בר-און:

ידידי הצעיר, חבר הכנסת גלעד ארדן, ב-1999, כשהמנהיג של המפלגה שלך, או כפי שקורא לו יושב-ראש הסיעה שלך "יקירנו אהובנו", החזיר את מפתחות משרד ראש הממשלה לאהוד ברק, היתה מדינת ישראל - אני לא רוצה להשתמש במלה שואה - בכאוס שלא היה דוגמתו - -
גלעד ארדן (הליכוד):

אבל אתה משתמש. גם אם אתה לא רוצה - - -
שר התשתיות הלאומיות רוני בר-און:

- -  בהקשרים של החזית המדינית הבין-לאומית. חורבן כמו שעשה בנימין נתניהו בקשרי החוץ - - -
מל פולישוק-בלוך (הסיעה החילונית):

הוא היה שותף שלך - - -

גלעד ארדן (הליכוד):

מי? זה שהריץ אותך לכנסת? - - -
קריאות:

- - -
היו"ר נסים דהן:

חברי הכנסת, תנו לשר לסיים. תנו לשר לסיים.
מל פולישוק-בלוך (הסיעה החילונית):

- - -
גלעד ארדן (הליכוד):

- - -

היו"ר נסים דהן:

תודה רבה. חבר הכנסת ארדן, חברת הכנסת מלי פולישוק-בלוך, נא לתת לשר לסיים.
שר התשתיות הלאומיות רוני בר-און:

גברת פולישוק-בלוך, בעוד ארבעה שבועות תוכלי לצעוק על בני המשפחה שלך מהבוקר עד הערב.
גלעד ארדן (הליכוד):

הוא לא עונה.
היו"ר נסים דהן:

אתה לא נותן לו לדבר, אז הוא לא עונה.
דני קורן (העבודה – מימד – עם אחד):


אנחנו אמרנו את זה ב-1999.

היו"ר נסים דהן:

תודה רבה. תנו לו לדבר.

שר התשתיות הלאומיות רוני בר-און:

בעוד ארבעה שבועות תוכלי לצעוק על כל השכנים שלך ובני הבית שלך, בלי הפסקה - -
מל פולישוק-בלוך (הסיעה החילונית):

- - -
שר התשתיות הלאומיות רוני בר-און:

- -  תני לנו מנוחה. תני לנו מנוחה.
היו"ר נסים דהן:

בישיבה שלא מן המניין לא נהוג לקרוא חברי כנסת לסדר, אבל - - -
שר התשתיות הלאומיות רוני בר-און:

וחברות כנסת גם כן לא?
היו"ר נסים דהן:

ולא חברות כנסת, אבל אם לא תיתנו לי ברירה - לא תהיה לי ברירה, אני צריך להמשיך לנהל את הדיון. אנא. תמשיך, כבוד השר.
שר התשתיות הלאומיות רוני בר-און:

מייד לאחר שה"חמאס" השיג רוב במועצה המחוקקת של הרשות הפלסטינית, החליטה מדינת ישראל כי הרשות הפכה לרשות טרור, וממילא היא איננה מוכרת עוד על-ידי מדינת ישראל, ולא יהיה אתה שום שיתוף פעולה אלא בהתקיים שלושת התנאים המצטברים הבאים: 1. הכרה במדינת ישראל וביטול אמנת ה"חמאס"; 2. נטישת דרך הטרור ופירוק תשתיות הטרור; 3. הכרה בהסכמים ובהבנות שאליהם הגיעו ישראל והפלסטינים קודם לבחירות ברשות.

יש לנו שותפות מלאה מצד החזית הבין-לאומית. מעולם לא היתה מערכת ההבנות ומערכת ההסכמים ומערכת הזיקה ההדדית - לכל העניינים, אבל בעיקר לעניין הזה - עם ארצות-הברית של אמריקה טובה יותר, ברורה יותר, נחושה יותר ומהודקת יותר מכפי שהיא בימים אלה, וכנ"ל גם עם מדינות איחוד אירופה ועם הקוורטט. כל דיבורי הסרק וכל הניסיונות להבהיל - מימין ומשמאל, מביבי ועד אני לא יודע מי - לא יעזרו. מדינת ישראל חזקה מה"חמאס", היא לא מבוהלת מה"חמאס", היא לא מבוהלת מאלה שמבהילים. עם ה"חמאס" - אחרי שאתה חזק, כמו שאנחנו חזקים - צריך להיות חכם.

החזית הבין-לאומית נגד ה"חמאס" נותרה מאוחדת, ולא גלעד ארדן, לא גדעון סער, שהגיש את ההצעה וגם לא בנימין נתניהו, מעניינים את החזית הבין-לאומית. הם לא שומעים את הנאומים שלכם, הם לא מתחשבים בהבנות שלכם. זה המצב, אין מה לעשות. אנחנו שומעים את זה יום-יום, אנחנו רואים את זה יום-יום, אנחנו אלה שמנהלים את המשא-ומתן, לא ססמאות הבחירות שלכם ולא הכרזות שלכם על האוטובוסים.

יש הבדל אחד, וצריך להגיד אותו: אנחנו אמרנו שהרשות ה"חמאסית" היא "חמאסית" מרגע שנבחר הפרלמנט ה"חמאסי". אמרנו שאנחנו עושים את מה שאנחנו עושים גם כאשר הממשלה המכהנת היא עדיין ממשלת מעבר ולא ממשלת "חמאס". הקהילייה הבין-לאומית, חלקה אומר: אני רוצה לראות מה קורה בממשלה. כל עוד אבו-מאזן הוא יושב-ראש הרשות וממשלת המעבר סרה למרותו, אנחנו לא נפגע בממשלת המעבר הזאת. זה המקום היחיד שעליו אין בינינו הסכמה. הקהילייה הבין-לאומית נותרה מאוחדת בעמדתה והציבה ל"חמאס" את שלושת העקרונות שממשלת ישראל קבעה ככתבם וכלשונם.

גלעד ארדן (הליכוד):

מתי היא הציבה?

היו"ר נסים דהן:

נא לא להפריע. תן לו לסיים.

שר התשתיות הלאומיות רוני בר-און:

כל הזמן.

גלעד ארדן (הליכוד):

בגלל זה היא מזמינה אותם.

שר התשתיות הלאומיות רוני בר-און:

תנוח דעתך, חבר הכנסת ארדן, גם אנחנו, אבל גם הקהילייה הבין-לאומית ממשיכים לדבוק באופן נחוש וברור בעקרונות האלה. אפילו בהודעה האחרונה של מדינות האיחוד האירופי בעניין העברת הכספים לרשות הפלסטינית הובהר כי הדבר נעשה תוך שמירה על העיקרון שלפיו לא יועבר יותר כסף אלא ישירות לאוכלוסייה הפלסטינית ולצרכים הומניטריים. הרי אם זה היה תלוי בכם, היינו מרעיבים אותם, סוגרים להם את החשמל, מנתקים להם את המים. כמה פעמים זה עזר בעבר? כמה פעמים זה עזר בעבר?

גלעד ארדן (הליכוד):

כל הפעמים.

שר התשתיות הלאומיות רוני בר-און:

כל החוכמות האלה, ההתנהלות המופקרת הזאת, מתן עצות אחיתופל האלה כתעמולת בחירות. קצת אחריות, אמרתי לך.

היו"ר נסים דהן:

תסיים, תסיים.

שר התשתיות הלאומיות רוני בר-און:

אחריות, שיקול דעת, שום שכל, תבונה ושקט, כמו שעושה הממשלה, ולא פניקה כמו שאתם מבקשים לזרוע.

אני מבקש גם בעניין זה לא להטריח את הוועדות ולא להטריח את המליאה, אלא להסתפק בדברים שנאמרו כאן ולהסיר את הנושא מסדר-היום. תודה רבה.

היו"ר נסים דהן:

חבר הכנסת גלעד ארדן, מסכים להסתפק?

גלעד ארדן (הליכוד):

לא.

היו"ר נסים דהן:

חבר הכנסת גלעד ארדן, שוב, אתה מסכים להסתפק?

גלעד ארדן (הליכוד):

לא.

היו"ר נסים דהן:

יש לנו הצעות אחרות. לחבר הכנסת גפני הצעה אחרת, בבקשה. אחריו - חבר הכנסת נסים זאב.

משה גפני (דגל התורה):

אדוני היושב-ראש, אני מצטער שמה שמתנהל כאן היום הוא פארסה, בושה לדמוקרטיה, בושה למה שנעשה כאן. כולם יודעים שהכנסת לא עובדת היום, יש פגרה ועובדים לבחירות. כולם יודעים שכל הדיונים שמתקיימים כאן היום הם דיונים שאין להם שום ערך, שום ערך. לא הולכים לעשות אתם שום דבר. גם אם יעבירו הצעות לוועדה, הוועדה לא יכולה לעשות שום דבר. היא לא יכולה להתחיל בהליך חקיקה, היא לא יכולה לעשות שום דבר. את הדיונים הפוליטיים האלה בדמוקרטיה שלנו מנהלים בכיכרות העיר או במה שנקבע בחוק, היכן שמנהלים מערכת בחירות.

יושב-ראש הכנסת ראובן ריבלין אמר כאן באחד הדיונים האחרונים: אני לא אתן שהכנסת תהפוך להיות כלי לניגוח פוליטי. עולים כאן נציגים, ויעלו עוד חברי כנסת, שצריכים לומר את זה בתשדירי בחירות. מה הסיפור הזה שמביאים את כולנו? אני חבר הכנסת וכשמזמינים אותי אני בא. למה אני צריך לעזוב את מטה הבחירות של יהדות התורה? למה? בשביל לשמוע את הוויכוחים בין הליכוד לקדימה או בין סיעות אחרות? יש מקום שבו מנהלים מערכת בחירות, לא בכנסת. הכנסת היא מקום עבודה חשוב שבו מנהלים דיונים בוועדות, בחקיקה. מה המשחק הזה? יעבירו כאן חוקים לא חשובים במחטף עלוב?

היו"ר נסים דהן:

תודה. ולכן אתה מציע?

משה גפני (דגל התורה):

לכן אני מציע לא לדון, להפסיק את הישיבה.

היו"ר נסים דהן:

זאת בדיוק היתה ההצעה של השר.

שר התשתיות הלאומיות רוני בר-און:

אני מצטרף להצעה של גפני.

היו"ר נסים דהן:

חבר הכנסת נסים זאב, בבקשה.

נסים זאב (ש"ס):

אדוני היושב בראש, כנסת נכבדה, אני לא חושב שהרב גפני צודק. אני חושב שמתפקידה של הכנסת לעורר בשעה כזאת, דווקא ערב בחירות, את הגישה של כל סיעה וסיעה גם אם זה פוליטי. הכנסת היא בית פוליטי, מה לעשות? בכל רגע נתון זכותו של כל אחד מהחברים להביע דעה, ובוודאי סיעה חייבת להביע את עמדתה.

לגופו של עניין, כאשר הממשלה מחליטה להעביר לרשות הפלסטינית כספים לצרכים הומניטריים, צריך להבין שתקציב בנוי מסעיפים שונים ותקציב הטרור הוא רק תקציב אחד. למעשה, הממשלה באה ואומרת: אני מעבירה לכל הסעיפים של הרשות, כי פה יש גז, פה יש חשמל, פה יש כלכלה ופה יש חברה. כל הכספים שהם מקבלים מאירן וממקומות אחרים יהיו נטו לטרור. אנחנו מחזקים את הטרור, צריך לומר את האמת, כי עם כל הכספים שהממשלה מעבירה היום לכלכלה ולחברה, המשמעות היא שכל הכספים שבאים מבחוץ הם כסף נטו לטרור.

היו"ר נסים דהן:

ולכן מה כבודו מציע?

נסים זאב (ש"ס):

אני מציע לפרק את הממשלה.

רוני בריזון (הסיעה החילונית):

אחרי שפירקנו את הכנסת נפרק את הממשלה.

היו"ר נסים דהן:

תודה.

אנחנו עוברים להצבעה. הצבעה בעד - כוונתה דיון במליאה, הצבעה נגד - כוונתה להסיר את הנושא מסדר-היום.

נסים זאב (ש"ס):

יש משמעות לדיון במליאה?

היו"ר נסים דהן:

אין לזה שום משמעות. לעולם לא יתקיים דיון במליאה. עד 28 במרס אין לזה סיכוי. אין לזה משמעות, אתה צודק. למה באתם?

הצבעה מס' 1

בעד ההצעה לכלול את הנושאים בסדר-היום - 8
בעד ההצעה שלא לכלול את הנושאים בסדר-היום - 3
נמנעים - אין
ההצעה לכלול את הנושאים בסדר-היום של הכנסת נתקבלה.

היו"ר נסים דהן:

שמונה בעד, שלושה מתנגדים ואין נמנעים. הדיון תיאורטית יתקיים במליאה באחד התאריכים שיקבע היושב-ראש. תודה רבה.



נישואים אזרחיים בישראל - צורך השעה

היו"ר נסים דהן:

אנחנו עוברים לנושא הבא בסדר-היום: נישואים אזרחיים בישראל. חבר הכנסת רוני בריזון, חמש דקות לרשותך, אדוני.

רוני בריזון (הסיעה החילונית):

למה לא עשר דקות?

היו"ר נסים דהן:

תתחיל בחמש דקות. אם תגמור בעשר זה יהיה טוב.

רוני בריזון (הסיעה החילונית):

אדוני היושב-ראש, חברי חברי הכנסת, סיעת חץ ביקשה להעלות את ברית הזוגיות על סדר-יומה של הכנסת היום בגלל כמה התפתחויות שהיו בנושא ממש לאחרונה ואשר עליהן ארחיב את הדיבור. בעניין ברית הזוגיות, אדוני היושב-ראש, יש כמה דברים שאין צורך לומר ויש כמה דברים שחובה לומר גם לומר. מה אין צורך לומר? אין צורך לומר שחרפה - אין  מלה אחרת, אדוני - חרפה למדינה מתוקנת ש-400,000 מאזרחיה אינם יכולים להינשא בה, אינם יכולים להינשא בה בשום דרך, בשום צורה, בשום אופן חוץ מאשר להתגייר, להתנצר או להתאסלם, כלומר לקבל עליהם דת כדי שיוכלו להינשא, וזו הרי חרפה.

אין צורך לומר, שישראל מפירה בריש גלי ורומסת ברגל גסה את סעיף 16 במגילת זכויות האדם של האו"ם, שם נאמר כי כל איש ואשה שהגיעו לפרקם רשאים להינשא ללא כל מגבלת גזע, אזרחות או דת. אצלנו לא. אנחנו חתומים עליה עוד משנת 1950, יחד עם עוד 120 מן האומות החברות באו"ם, ואנחנו מפירים אותה, כמו שאמרתי, בריש גלי.

היו"ר נסים דהן:

באמנה כתוב שצריך להיכנס על-פי אותם חוקי מדינה? הם יכולים להינשא. המדינה תכיר בנישואים שלהם.

רוני בריזון (הסיעה החילונית):

באמנה כתוב שכל איש ואשה שהגיעו לפרקם רשאים להינשא ללא מגבלת דת. זה אומר שכוהן וגרושה יכולים להינשא. זה אומר שבמדינת ישראל נוצרייה ומוסלמי יכולים להינשא.

היו"ר נסים דהן:

יכולים להינשא.

שר התשתיות הלאומיות רוני בר-און:

בתנאי שאין להם מגבלת דת. רק ללא מגבלת דת.

רוני בריזון (הסיעה החילונית):

וכך בדיוק אנחנו מפירים, על-ידי זה שאנחנו מטילים את מגבלת הדת. כך אנחנו מפירים. אני מודה לאדוני.

ואין צורך לומר, וזה חשוב, שברית הזוגיות כמסלול חילוני של נישואים אזרחיים איננה פוגעת בהלכה. היא איננה פוגעת בהלכה, משום שהיא איננה נוגעת בהלכה. רבנים גדולים וחשובים, הייתי אומר גדולים וחשובים אפילו מהרבנים היושבים בבית הזה, עבדו אתנו בוועדה, תרמו למחשבה, הביאו רעיונות,  הסכימו לתוצאה, ולדאבוני הרב, היחיד שאני יכול להזכיר כאן הוא הראשון לציון הרב בקשי-דורון. כל האחרים ביקשו להישאר עלומים, ואנחנו מכבדים כמובן את רצונם.

לכל המגינים על ההלכה אני מבקש, נוסף על מה שאמרתי, להביא ציטוט קצר מדבריו של אדם שלא הייתם מצפים שאצטט ממנו בדיון הזה, רבי אברהם ויינפלד, תלמידו המובהק של רבי משה פיינשטיין. כך הוא אומר במאמר בפתח הקובץ "חכמי לב", על מסכת פסחים וכתובות: "כבר כתבתי במקום אחר כי ההישג הגדול והחשוב ביותר הוא חוק גיטין וקידושין שניתן בידי הרבנות, וספק גדול הוא אם יש בו תועלת של ממש. והנה, כשאנחנו מחשבים את תועלת כפיית מעשה מצוות על אחינו הרחוקים, נראה שהתועלת היא גידור פרצות ולגרום לקרבם ולהכניסם תחת כנפי השכינה. והחישוב היחידי שאנחנו צריכים לחשוב הוא מה ה' אלוקיך שואל מעמך ומה יגרום נחת רוח לפניו יתברך. והנה, בעוונותינו הרבים אלה הרחוקים אשר צריכים לחוק המדינה כדי שיבואו לרב כדי לסדר להם חופה וקידושין" – כלומר, בכפייה – "הלא בלאו הכי חיי האישות שלהם בעבירה חמורה של כריתות בשביל אי-שמירת חוקי הטהרה, ואם כן מה ייתן ומה יוסיף לזכותם בדבר כל כך קל ערך ביחס לאותו דבר עצמו שהם חוטאים בו באופן החמור ביותר".

מה צריך לומר, ועוד איך צריך לומר? צריך לומר ששש מסיעות הבית – העבודה, קדימה, ישראל ביתנו, מרצ, חץ ושינוי, וכן חברים מסיעות נוספות, הודיעו במפורש, חלק מהם ממש לאחרונה, שהם תומכים בחוק ברית הזוגיות. צריך לומר שלא מדובר בגימיק. כאשר אנחנו רוצים בבית הזה להעביר חוק – רק לפני שבוע הועבר חוק משק המים, בתוך שבוע ימים -  ויש לנו הזדמנות נדירה לפני הקואליציה הבאה עלינו לטובה או לרעה להעביר את החוק הזה, ולו רק בקריאה טרומית, ואני מודע לכך שאין בכך כדי לחייב את הכנסת הבאה - - -

יורי שטרן (ישראל ביתנו):

- - -

רוני בריזון (הסיעה החילונית):

אני אשמח מאוד אם הממשלה תביא את זה, וזו תהיה הצעת חוק ממשלתית לקריאה ראשונה, אבל בהעדר הסכמה של הממשלה, חוק שלי מונח על שולחנה של הכנסת ואפשר להביא אותו לקריאה טרומית.

מל פולישוק-בלוך (הסיעה החילונית):

קדימה כבר הצהירה שהיא רוצה להביא את זה.

רוני בריזון (הסיעה החילונית):

קדימה הצהירה, העבודה הצהירה, מרצ הצהירה, ישראל ביתנו. כל המפלגות האלה הצהירו שהן בעד.

אראלה גולן (הסיעה החילונית):

אז בוא נבחן אותן. נעמיד אותן במבחן.

רוני בריזון (הסיעה החילונית):

אנחנו מתכוונים להעמיד אותן למבחן. אנחנו נעשה את מה שצריך כדי להעמיד את הנושא הזה למבחן.

אני רוצה לומר מלה על הליכוד. רק לפני כמה ימים התפאר ביבי שהוא הוציא 5 מיליוני שקלים על פרסום חוצות במגזר הרוסי. אני מרשה לעצמי לדבר בשם המגזר הרוסי, הנפגע העיקרי וכמעט הבלעדי מן העובדה שאין לנו היום חוק ברית הזוגיות. הם לא צריכים את ה-5 מיליונים האלה. הוא היה קונה את לבותיהם אם היה מצרף גם את הליכוד לברית הזוגיות. אני מבטיח לו שהם מעדיפים חוק אחד על 5 מיליוני שקלים.

וגם צריך לומר מלה לידידי, השר רוני בר-און, שיעלה כאן ויגיב בשם הממשלה. ראשית, אני מבקש כאן ועכשיו לשבח ולהלל את הדרך שבה הוא הנהיג את הוועדה אשר גיבשה את עקרונות החוק ולזקוף לזכותו חלק נכבד מהעקרונות והרעיונות שבחוק עצמו. יד ביד עבדנו על העניין הזה, וחלק מהרעיונות שלך, כמו גם חלק מהרעיונות שלי - את שם החוק אני תרמתי, הרבה מעבר לזה אתה תרמת. אני יודע, אדוני השר, שאתה מחויב לחוק הזה ולפתרון הבעיות הקשות שהוא מביא אתו. אני גם יודע, אדוני השר, שבכל קונסטלציה פוליטית עתידית, כולנו יכולים לסמוך על תמיכתך בחוק הזה. אני גם יודע, אדוני השר, שאתה עומד לעלות על הדוכן ואולי לנהל חשבון פוליטי עם חבר הכנסת לפיד על הסיבות ועל הגורמים שבגללם התפטרת מראשות הוועדה ובסופו של דבר לא חתמת על הדוח הסופי, ואני מבקש ממך, אדוני השר, לעזוב את זה, פשוט לעזוב את זה, את ההתחשבנות הזאת, לאור ההזדמנות האדירה שעומדת כאן לפנינו. ואני קורא לך: לברית הבט ואל תפן ליצר.

והחשוב מכול, צריך לומר שאנחנו יוצאים מכאן היום, חברי הכנסת והעוזרים שלהם, אחרי ששש מסיעות הבית הודיעו שהן תומכות בחוק הזה, ומנסים לגייס 61 חתימות של חברי הבית, כדי לשכנע את יושב-ראש הבית בכל זאת להביא את הצעת החוק הזאת להצבעה. היושב-ראש הודיע לי, שאין בכוונתו להעלות הצעות חוק פרטיות על סדר-יומה של הכנסת - - -

מל פולישוק-בלוך (הסיעה החילונית):

אם זה לא של הליכוד.

שר התשתיות הלאומיות רוני בר-און:

אז אולי תבקשו ועדת חקירה פרלמנטרית - - -

רוני בריזון (הסיעה החילונית):

אני לא חושב שבשלב זה נבקש ועדת חקירה פרלמנטרית, אבל אני בטוח - - -

אילן שלגי (הסיעה החילונית):

קודם שיחתמו - - -

אברהם פורז (הסיעה החילונית):

חבר הכנסת בריזון, יש חוות דעת של היועץ המשפטי לשעבר של הכנסת, מר צבי ענבר, שאומרת שאם יש 61, יש רוב, והעובדה שיש פגרה לא יכולה למנוע העלאת חוק.

רוני בריזון (הסיעה החילונית):

יפה, הארת את עיני, אדוני. לא ידעתי, חשבתי שאנחנו צריכים לפנות למידת הרחמים. אם לא, למידת הדין אנחנו פונים.

400,000 אזרחים טובים, הגונים ונאמנים למדינה, מבקשים לתת להם את אחת מזכויות היסוד הבסיסיות ביותר – הזכות של אזרח להינשא בארצו שלו. הבית הזה לא יכול, לא רשאי, לא יכול  להמשיך להיות אדיש לדרישה הזאת שלהם. תודה.

היו"ר נסים דהן:

תודה לחבר הכנסת רוני בריזון. השר רוני בר-און יבוא לענות.

יורי שטרן (ישראל ביתנו):

למה אתה פוטר את הממשלה?

רוני בריזון (הסיעה החילונית):

אני לא פוטר את הממשלה מדבר.

היו"ר עבד-אלמאלכ  דהאמשה:

כבוד השר בר-און, בבקשה.

שר התשתיות הלאומיות רוני בר-און:

אדוני היושב-ראש, חברי חברי הכנסת, ב-27 ביולי 2003 החליטה הממשלה למנות ועדה שעניינה נושא רישום מעמדם של בני זוג בהתאם להסכמים הקואליציוניים, שתגבש הצעה לרישום מעמדם בישראל של בני זוג שלפחות אחד מהם אינו יכול להינשא על-פי הדין הדתי החל עליו. באותה החלטה הוצע, כי הרישום ייעשה בבית-המשפט לענייני משפחה, או בהתאם להמלצות הוועדה. כן התבקשה הוועדה לגבש הצעות לקביעת זכויותיהם וחובותיהם של בני זוג אלה במשפחה.

החברים בוועדה היו – מהיושבים כאן – חבר הכנסת רוני בריזון וחבר הכנסת ד"ר יורי שטרן. אציין כי גם אחרי שעזבה סיעת האיחוד הלאומי את הממשלה, ביקש חבר הכנסת שטרן להמשיך ולהשתתף בוועדה, אף שזו היתה ועדה קואליציונית, ואנחנו  נעתרנו לבקשה הזאת ונהנינו משיתוף פעולה ומתרומה משמעותית בעניין הזה. אני מבקש לציין את שיתוף הפעולה ואת העבודה היוצאת מן הכלל, ממש בלי נימה או קורטוב של קנטור או צורך להוכיח או לדבוק במוסכמות שמהם הוא בא, חבר הכנסת רוני בריזון, שעשה כל מה שאפשר היה, ואף למעלה מזה, כדי שהוועדה תוכל להגיע לכלל הסכמה. חובה, יותר מנעימה, היא גם להזכיר את חבר הכנסת, הרב  ניסן סלומינסקי, שבא מדיסציפלינה ממש לא פשוטה כשהוא בא לטפל בענייניה של הוועדה הזאת. גם הוא התנהל בצורה יוצאת מן הכלל, בשיתוף פעולה ומתוך רצון להגיע לסיכום. הוא סלל והכשיר לנו דרך למקומות ולמשרדים וללשכות רבנים, ואם לא הוא - קשה לי לתאר שהיינו מגיעים לשם.


הדברים ששמענו שם, הדברים שנאמרו שם, הגם שאין אנחנו מורשים לפרסם, בוודאי לא בשם אבל גם לא בתוכן, סייעו הרבה.

חברים, העניין שהיה מסור לטיפולה של הוועדה ומונח כרגע על סדר-היום של הכנסת הזאת הוא עניין שכרוך, אני לא מסתכן לומר, בבעיה האנושית הקשה ביותר שיש היום בציבוריות הישראלית. זה אחד העניינים השנויים במחלוקת, מהסוג הקשה ביותר, המחלוקת הקשה ביותר האפשרית בציבוריות הישראלית מאז הקמת המדינה. משום שהמשמעות של קבלת המלצות הוועדה היא סוג של הכרה רשמית בזוגיות שאיננה על-פי הדין האישי החל בישראל.

הנושא קשור גם למחלוקת האידיאולוגית בדבר אופיה של המדינה כמדינה יהודית ודמוקרטית וגם למחלוקות הערכיות, שאין להן מספר, של חופש דת ומצפון, ככל שהן עולות על סדר-היום של מדינה ליברלית ומודרנית.

אנחנו סברנו, וזה מה שהנחה אותנו - את כל חברי הוועדה - שכל פתרון שנגיע אליו לא יכול להתבסס על הכרעה בשאלות העקרוניות לכאן או לכאן. כל צורך להכריע בשאלה עקרונית כזאת היה מסכל את יכולתה של הוועדה להגיע לפתרון מיניה וביה. גם פשרה שהיתה פוגעת באופן מעשי, ממשי, בתפיסה אידיאולוגית פוליטית מסוימת, אחת משתי התפיסות שהיו מונחות על השולחן, לא היתה יכולה להתקבל על-ידי ציבור שמאמין ודוגל באותה תפיסה אידיאולוגית.

גם חרף העובדה שהבעיה ההומנית הזאת היתה בעיה אקוטית ובסיסית ובערה כל הזמן, היא לא דעכה לרגע, היא רק התגברה כל הזמן, והיו הרבה ניסיונות לפתור אותה, שום ניסיון לא הסתייע ולא הגיע לכלל התקרבות לפתרון אמיתי. אולי בעיקר מכיוון שהמצב פוגע בזכות שעליה דיבר חבר הכנסת בריזון, בכשרון שאני לא אנסה אפילו להתמודד אתו, בזכות שנקבעה בסעיף 16(1) להכרזה האוניברסלית בדבר זכויות האדם, שהתקבלה בעצרת האומות המאוחדות ב-10 באוקטובר 1948 - זכות האדם להינשא ולהקים משפחה. וכך אומרת אותה הכרזה: כל אשה ואיש שהגיעו לפרקם רשאים  לבוא בברית הנישואים, להקים משפחה, ללא הגבלה מטעמי גזע, אזרחות או דת. הם זכאים לזכויות שוות בכל הנוגע לנישואין, במשך הנישואין ובעת הפקעתם.

אתמול הייתי בכנס של מסורבות גט, דברים קורעי לב.

אברהם פורז (שינוי):

השר בר-און,  למה הממשלה לא תביא את זה? תגידו שאתם בעד, אז לא צריך 61.

היו"ר עבד-אלמאלכ דהאמשה:

חבר הכנסת פורז, אולי אחר כך ניתן לשאול, תן לשר להמשיך.

שר התשתיות הלאומיות רוני בר-און:

חבר הכנסת פורז, אמר לי חבר הכנסת בריזון, לברית הבט ואל תפן ליצר, אני רואה את זה כתוב לי מול העיניים ואני מבטיח לנהוג על-פי הבקשה הזאת. אבל אני אגיד ברמז, פעם אחת מישהו בבית הזה מיהר מדי, ובתוצאות אנחנו דנים היום. אם אתם רוצים למהר מדי שוב, יכול להיות שבתוצאות של המהירות המוגזמת הזאת ידונו פה, בעוד 20 ו-30 שנה, הילדים והנכדים שלנו. זאת הערכת המצב שלי.

אברהם פורז (שינוי):

השר בר-און, זו בעיה שלנו, הבעיה שאתה אומר שלבך נשבר - - -

שר התשתיות הלאומיות רוני בר-און:

אני מבקש למנות במהירות את החלקים באוכלוסייה שאינם יכולים להינשא בישראל על-פי הדינים הדתיים. יש ארבע קבוצות. מנועי החיתון הם בני זוג שאינם יכולים להינשא בישראל מכיוון ששניהם לא משתייכים לעדה דתית מוכרת או שהם חסרי דת. יש  מנועי חיתון עם בן זוג מסוים, מי שנמנע מהם לפי הדינים הדתיים החלים על אחד מהם לפחות, להינשא זה לזו או זו לזה, בשל כך שהם בני עדות דתיות מוכרות שונות, שאחד מהם אינו בן עדה דתית מוכרת או שהוא חסר דת. יש מה שאנחנו קוראים "פסולי החיתון", בני זוג שאינם יכולים להינשא בישראל מכיוון ששניהם לא משתייכים לעדה דתית מוכרת או שהם חסרי דת. ויש פסולי חיתון עם בן זוג מסוים -  מי שלפי הדינים הדתיים החלים עליו אינו יכול להינשא לבן זוג מסוים שהוא בן עדתו, לדוגמה כוהן וגרושה.

אנחנו דיברנו על שתי הקבוצות הראשונות. המספרים הם מדהימים. היקף האוכלוסייה שבניה ובנותיה הם מנועי חיתון על-פי שתי הקבוצות הראשונות מתקרב למספר מבהיל של 400,000 איש. אין לנו אומדן בקשר לאוכלוסייה של פסולי החיתון. המספרים הם בערך 3,500-4,000.

רוני בריזון (שינוי):

קרוב ל-1,000, לדעתי.

שר התשתיות הלאומיות רוני בר-און:

אנחנו גם מתייחסים לנתונים מבהילים אחרים. על-פי הפרסומים האחרונים של הלשכה המרכזית לסטטיסטיקה, בשנת 2001 מספר הישראלים שנישאו מחוץ לישראל הוא כמעט 7,000 איש, 8.3% מכלל הישראלים שנישאו בישראל במהלך אותה שנה.

אילן שלגי (הסיעה החילונית):

רבים מהם זה בגלל העיקרון, הם לא מנועי חיתון.  בגלל הכפייה הם נוסעים להתחתן בחו"ל.

שר התשתיות הלאומיות רוני בר-און:

אתה רואה, את כל הדברים האלה ידע חבר הכנסת בריזון לא להגיד בוועדה כדי לא לעורר עוד ויכוח ועוד קונטרוברסיה. הוועדה לא נתנה מענה ופתרון, ולא נועדה לתת מענה ופתרון, והחוק לא ייתן מענה ופתרון לאלה שיכולים אבל מתריסים. מתריסים – שיעשו מה שהם רוצים. אנחנו צריכים לפתור את הבעיה של האומללים שלא יכולים לקבל פתרון, ולא של האנשים שאתה מבקש להביא הנה, שעושים פרובוקציות.

אילן שלגי (הסיעה החילונית):

נישואים אזרחיים וחופשיים לכל מי שבוחר בכך.

מל פולישוק-בלוך (הסיעה החילונית):

למה פרובוקציה? זו זכותם.

אילן שלגי (הסיעה החילונית):

אתה רוצה לכפות עליהם את אלוהים בתוך - - -

היו"ר עבד-אלמאלכ דהאמשה:

חברי הכנסת, השר מנסה - - -

שר התשתיות הלאומיות רוני בר-און:

אתה רואה איך אנחנו הולכים אחורה? אנחנו את נפשנו הצלנו. אני אומר לך עוד הפעם, חבר הכנסת שלגי, אתה רוצה להיות חכם או שאתה רוצה להיות צודק? תקשיב.

אילן שלגי (הסיעה החילונית):

אני רוצה לייצג את הישראלים החופשיים. אני מודיע לך, אתם לא תכפו עלינו להתחתן עם רב אורתודוקסי.


שר התשתיות הלאומיות רוני בר-און:

אנחנו לא נכפה שום דבר, אנחנו אלה שרוצים למצוא פתרון.

אילן שלגי (הסיעה החילונית):

אתם לא רוצים למצוא פתרון, אתם הפרתם את ההסכם הקואליציוני.

היו"ר עבד-אלמאלכ דהאמשה:

חבר הכנסת שלגי, השר מנסה בצורה עניינית לקדם את הנושא, אתם לא רוצים לשמוע.

שר התשתיות הלאומיות רוני בר-און:

דרך ההתרסה שלכם מנעה פתרון כל השנים.

אילן שלגי (הסיעה החילונית):

זה שקר.

שר התשתיות הלאומיות רוני בר-און:

גם כשהצלחתם בדרכים-לא-דרכים לקבל איזה סוג של תמיכה ציבורית לחלק מההתרסה הזאת, תראה איפה נמצאת התמיכה הציבורית הזאת.

אילן שלגי (הסיעה החילונית):

בגללכם, היה לכם סולם לרדת מהעץ.

שר התשתיות הלאומיות רוני בר-און:

לא, לא בגללנו. אתה רוצה לעשות ויכוח? האיש האשם היחיד, האחד והיחיד, בזה שהחוק הזה לא התקדם, יושב עכשיו ברחוב לסל.

מל פולישוק-בלוך (הסיעה החילונית):

שרון.


אילן שלגי (הסיעה החילונית):

הוא עכשיו בבית-החולים.

שר התשתיות הלאומיות רוני בר-און:

אתה יודע את זה, ואתי לבני יודעת את זה, ומלי פולישוק יודעת את זה, ואברהם פורז יודע את זה.

מל פולישוק-בלוך (הסיעה החילונית):

שרון, היו לו בעיות בליכוד.

שר התשתיות הלאומיות רוני בר-און:

את כל התלונות תפנו לבעל-הבית שלכם, לבוס הגדול שלכם, הוא זה שהכשיל את המהלך.

אילן שלגי (הסיעה החילונית):

אריאל שרון, שיהיה בריא, הוא שיקר לנו.

היו"ר עבד-אלמאלכ דהאמשה:

השר סיים?

שר התשתיות הלאומיות רוני בר-און:

ממשלת ישראל בראשות קדימה, על-פי מצע תנועת קדימה, תדגול בחופש פולחן, ובלבד שלא תהיה בו התרסה. חופש הפולחן שלך אינו אומר להקניט את גפני, וחופש הפולחן שלו - - -

אילן שלגי (הסיעה החילונית):

אני רוצה להתחתן, לא הוא. אני רוצה להתחתן עם רב רפורמי.

שר התשתיות הלאומיות רוני בר-און:

הדיבר הראשון בעשרת הדיברות של חופש הפולחן שלך זה להציק לגפני.


אילן שלגי (הסיעה החילונית):

למה אני מציק לו?

שר התשתיות הלאומיות רוני בר-און:

למה, אתה שואל אותי? תשאל את עצמך.

אילן שלגי (הסיעה החילונית):

למה אני מציק לו? הוא יתחתן איך שהוא רוצה. מגילת זכויות האדם היא כלום?

שר התשתיות הלאומיות רוני בר-און:

אני לא אתן להציק לו כפי שאני לא אתן למנוע מאותם 400,000 איש את הזכות האלמנטרית שלהם לחיות כפי שהם רוצים לחיות.

אילן שלגי (הסיעה החילונית):

למה אתם לא מתחילים - - -

שר התשתיות הלאומיות רוני בר-און:

למה? כי אתם מכשילים את זה. אתם מכשילים את זה פעם אחר פעם. זה לא ילך בכוח, זה לא ילך בדווקא, זה לא יהיה בהתרסה. זה ילך בתבונה, זה ילך בהסכמה.

אילן שלגי (הסיעה החילונית):

אני מפריע לו להתחתן? הוא מפריע לי להתחתן.

שר התשתיות הלאומיות רוני בר-און:

לאנשים האלה היום יש הרבה יותר תבונה מאשר לכם בפתרון הבעיה ובצמצום הפערים.

מל פולישוק-בלוך (הסיעה החילונית):

ודאי שיש להם יותר תבונה, עובדה שהם מנצחים. הם יותר חכמים.

קריאה:

לחרדים?

שר התשתיות הלאומיות רוני בר-און:

כן, לחרדים. כן, כן, כן, למרבית ההפתעה. דווקא אני אומר לך את זה, כאיש שאיננו חובש כיפה. להם, לחרדים, לדתיים, לניסן סלומינסקי, למפד"ל, לרבנים שאתם ישבתי, יש הרבה יותר תבונה בדרך לפתרון הסכסוך הזה מאשר לכם. אתם משתמשים רק בססמאות, וגם אין לכם הכוח לפתור את הבעיה. זה לא יעזור. אתם יכולים לעשות פה קונצרט ולצרוח מהיום עד מחר. אנחנו נפתור את הבעיה.

אילן שלגי (הסיעה החילונית):

בכנסת הזאת.

שר התשתיות הלאומיות רוני בר-און:

אתם רק חיים מזה שאתם שופכים נפט לתוך מדורת הפערים האלה. אנחנו נפתור את הבעיה הזאת. תודה רבה לכם.

היו"ר עבד-אלמאלכ דהאמשה:

תודה רבה. מה מציע אדוני השר לגבי ההצעה?

שר התשתיות הלאומיות רוני בר-און:

אני חושב, שכמו בדיון הקודם, אין מקום לדיון במליאה. אין לזה הצדקה, אין לזה זמן.

אברהם פורז (הסיעה החילונית):

- - -

שר התשתיות הלאומיות רוני בר-און:

דיון בוועדה לא יעזור, אברהם. יש חומרים שהוכנו בוועדה הקואליציונית, שכל טיפול של ועדת הכנסת רק יקלקל אותם. אם באמת אתם רוצים פתרון, משכו את ידיכם מההתרסה הזאת.

אראלה גולן (הסיעה החילונית):

לא נמשוך.

שר התשתיות הלאומיות רוני בר-און:

אני אומר לכם את זה בדם לבי, שהשקעתי בעניין הזה. שנה וחצי מחיי עבדתי בדבר הזה. משכו את ידיכם. יכול להיות שיום אחד עוד יזקפו את זה לזכות המפלגה שרוני בריזון היה חבר בה, או חלק מהעניין הזה. אל תקלקלו גם את זה.

היו"ר עבד-אלמאלכ דהאמשה:

אני מבין שאדוני מציע להסתפק בתשובתו.

שר התשתיות הלאומיות רוני בר-און:

אני מציע להסתפק בתשובה. תודה רבה.

היו"ר עבד-אלמאלכ דהאמשה:

תודה רבה. חבר הכנסת בריזון, האמת היחידה בדיון הזה היא שאם יהיה, מה שיהיה, זה רק בכנסת אחרת ובממשלה אחרת, אז חבל על הזמן.

רוני בריזון (שינוי):

דיון במליאה.

היו"ר עבד-אלמאלכ דהאמשה:

בסדר. חבר הכנסת גפני, הצעה אחרת, בבקשה.

משה גפני (דגל התורה):

אדוני היושב-ראש, כפי שאמרתי קודם, בדיון הקודם, ישבתי והקשבתי לחבר הכנסת בריזון. היה לי הרבה מה לומר והעדפתי לא להגיד מלה וחצי מלה, בוודאי לא על מה שהוא אמר על רבנים.

היו"ר עבד-אלמאלכ דהאמשה:

הוא לא השאיר לך הרבה לומר.

מל פולישוק-בלוך (הסיעה החילונית):

רוני בר-און עושה בשבילך את העבודה.

משה גפני (דגל התורה):

אני לא הגבתי על שום מלה שחבר הכנסת בריזון העלה, מכיוון שאמרתי גם קודם שאין שום ערך לכל הדיון הזה. הצחוק הכי גדול, ולכן גם הציבור מקבל את זה, הוא שחבר הכנסת בריזון מציע להעביר את הנושא בהצעת חוק בקריאה טרומית, כשהוא יודע שאין אפשרות להעביר עכשיו חוק בקריאה טרומית.  כשהם ישבו בממשלה עם חמישה שרים – שר המשפטים, שר הפנים וכו' – הם לא הביאו שום הצעת חוק. הם פרשו מהקואליציה בגלל תיקון אפליה תקציבית של יהדות התורה. הם לא דואגים לפסולי חיתון ולא דואגים לבני עמים אחרים ולא דואגים לנישואים אזרחיים, הם לא דואגים לכלום. הם דאגו לכיסאות שלהם, והנה התוצאות בסקרים.

היו"ר עבד-אלמאלכ דהאמשה:

תודה רבה. חבר הכנסת יצחק כהן, הצעה אחרת.

רוני בריזון (שינוי):

רק לתקציבי הישיבות אנחנו דואגים.

יעקב ליצמן (אגודת ישראל - יהדות התורה והשבת):

שחמט וגולש.

יצחק כהן (ש"ס):

אדוני היושב-ראש, כבוד השר, פשוט מדהים לאילו דיוטות תחתונות אפשר לרדת. אנשי מפלגה שהציבור כבר זרק אותה לכל הרוחות, ממשיכים לבזבז מיליונים מכספי הציבור, כשהם יודעים שהם לא יעברו את אחוז החסימה אפילו באלפיון של אחוז החסימה. מבזבזים כספי ציבור, ממשיכים פה להרעיל את האווירה הציבורית.

אדוני היושב-ראש, אנחנו מדינה יהודית. לא יקום ולא יהיה מצב של נישואים אזרחיים במדינת היהודים. לא יהיה. לכו הביתה. שלחו אתכם הביתה. תחזירו את המיליונים שלקחתם.

אילן שלגי (הסיעה החילונית):

- - -

אתי לבני (הסיעה החילונית):

- - -

יצחק כהן (ש"ס):

לך הביתה. סילקו אותך, גירשו אותך, העיפו אותך, מחקו אותך. תתביישו. חבורת נוכלים, לכו הביתה. בושה וחרפה. בושה וחרפה.

אדוני היושב-ראש, אני לא חושב שהדיון הזה חוקי. הדיון הזה הוא דיון לא נורמלי בפרלמנט. אין דבר כזה בכל מקום בעולם. הם היו צריכים להחזיר ציוד למזכירות, להפסיק להשתמש בכספי "דף לבוחר".  כולם ראו מה הם בזבזו, אלה. חבורה מושחתת, חבורה מאוסה.

מל פולישוק-בלוך (הסיעה החילונית):

תמשיך, תמשיך.


יצחק כהן (ש"ס):

הציבור מאס בכם. לכו הביתה מייד, עכשיו. היום לכו הביתה. אדוני היושב-ראש, תארוז להם את המזוודות. לכו הביתה. הביתה. חוצפה.

היו"ר עבד-אלמאלכ דהאמשה:

תודה רבה.

חברי הכנסת, אנחנו עוברים להצבעה.

משה גפני (דגל התורה):

אדוני השר, מה להצביע? מה עמדת הקואליציה?

יצחק כהן (ש"ס):

יש פה הצעה של השר, להקים ועדת חקירה פרלמנטרית על ההתנהלות של המושחתים האלה.

היו"ר עבד-אלמאלכ דהאמשה:

חברי הכנסת, אנחנו מצביעים על הצעתו של חבר הכנסת בריזון. מי שבעד - זה דיון במליאה, ומי שנגד - זה להסיר מסדר-היום. אפשר גם להימנע.

הצבעה מס' 2

בעד ההצעה לכלול את הנושא בסדר-היום – 11
בעד ההצעה שלא לכלול את הנושא בסדר-היום – 12
נמנעים – 2
ההצעה שלא לכלול את הנושא בסדר-היום של הכנסת נתקבלה.

היו"ר עבד-אלמאלכ דהאמשה:

ברוב של 11 תומכים אבל 12 מתנגדים ושני נמנעים, ההצעה תוסר מסדר-היום. תודה רבה.


דוח העוני באוכלוסייה הערבית שפרסם מכון ון-ליר

היו"ר ראובן ריבלין:

רבותי חברי הכנסת, אנחנו עוברים לנושא: דוח העוני באוכלוסייה הערבית שפרסם מכון ון-ליר. חבר הכנסת ג'מאל זחאלקה, בבקשה. עשר דקות עומדות לרשותך.

ג'מאל זחאלקה (בל"ד):

אדוני היושב-ראש, לפני כשנה הוזמנתי להרצות בפני סטודנטים אמריקנים שביקרו בארץ על מצבה של האוכלוסייה הערבית. הסברתי להם שהציבור הערבי סובל מאפליה ותיארתי להם את מצבם העגום של האזרחים הערבים במדינה. אחד הסטודנטים, כיאה לסטודנט אמריקני שאלתן, אמר לי: אתה צריך להיות ספציפי; לא מספיק שתגיד שיש אפליה, אנחנו רוצים לשמוע ממך נתונים מדויקים במה יש אפליה. אמרתי לו: בכל דבר יש אפליה; אין תחום בחיים שהאוכלוסייה הערבית לא מופלית בו לרעה. הוא אמר לי: לא יכול להיות. אמרתי לו: אני אעמיד אותך במבחן. אתה תבחר תחום באופן אקראי, התחום שאתה רוצה, לא משנה מה, ואני אסביר לך מה האפליה שהאוכלוסייה הערבית סובלת ממנה בו. הדבר הראשון שעלה בראשו הוא החינוך. הפניתי אותו לנתונים של הלשכה המרכזית לסטטיסטיקה שנכונים לאוגוסט 2004, נתונים על הכנסות לתלמיד. השורה התחתונה של הדוח הרשמי של הלשכה המרכזית לסטטיסטיקה אומרת, שההכנסה לתלמיד ערבי, כמובן חוץ ממשכורות המורים, היא 865 שקלים בשנה, וההכנסה הממוצעת לתלמיד יהודי היא 4,635 שקלים בשנה.

עבד-אלמאלכ דהאמשה (רע"ם):

אז למה אתה קורא לזה הכנסה? זאת ההוצאה שהממשלה מוציאה על התלמידים.

ג'מאל זחאלקה (בל"ד):

כי לפעמים רשום בספר התקציב משהו, אבל לתלמיד מגיע פחות. זה מה שהתלמיד מקבל בפועל. ככה מוגדרת ההכנסה לתלמיד, כלומר: כמה כסף אמיתי נכנס לבית-הספר, לא לפי מה שכתוב בספרים.  לפעמים כתוב בספר התקציב שבונים 600 חדרים, ובפועל בונים 200. אני מדבר על מה שמבוצע בפועל, וזאת הגדרה של הלשכה המרכזית לסטטיסטיקה, לא שלי. היא בחנה את האמת ואת העובדות, ולא את מה שכתוב בספרים.

לאור נתון זה בלבד אפשר להבין את המצב הכלכלי-חברתי ואת הבעיות השונות שהאוכלוסייה הערבית סובלת מהן, כי הקצבה או הכנסה פי-שישה לתלמיד יהודי - או שישית לתלמיד ערבי - מסבירה את המצב שאנו נמצאים בו היום, וזה נתון אחד בלבד.

הספר שיצא לאור לאחרונה מטעם מכון ון-ליר, "החברה הערבית בישראל: אוכלוסייה, חברה וכלכלה", בעריכת ד"ר עזיז חיידר, הוא עבודה מקיפה על מצבה של האוכלוסייה הערבית מבחינה דמוגרפית, מבחינה חברתית ומבחינה כלכלית. הנתון הלא-מפתיע, אדוני היושב-ראש – וזה ממש לא מפתיע - הוא ש-56.8% מהאוכלוסייה הערבית חיים על קו העוני או מתחת לקו העוני; 62.2% מהאוכלוסייה הערבית נמצאים בשלושת העשירונים התחתונים; 97.5% מהיישובים הערביים נמצאים בתחתית הסולם של עשרת האשכולות המפורסמים. אלה הנתונים וזה המצב.

אני טוען את הטענה הגדולה, שזה לא גורל, שזה לא כמו מזג האוויר שאין עליו שליטה, אלא זו תוצאה של מדיניות – מדיניות של הזנחה, מדיניות של אפליה, מדיניות ששמה את הצרכים של האוכלוסייה הערבית בתחתית הסולם כשהממשלה מקבלת החלטות כלכליות או חברתיות.

האזרחים הערבים סובלים שלוש פעמים: פעם אחת בגלל מוצאם האתני כערבים במדינה יהודית, כערבים שהמדינה מתייחסת אליהם לא כאל אזרחים אלא כאל נתינים, ובמקרה הטוב כאזרחים סוג ב'. פעם שנייה סובלים האזרחים הערבים כיוון שהם עניים, כיוון  שיש ממשלה שנוקטת מדיניות של קפיטליזם דורסני, שמעמיקה את האי-שוויון, שרצה ריצת אמוק, במקום הראשון בעולם מבחינת מדדי האי-שוויון, ועושה את העניים עניים יותר. פעם שלישית סובלים האזרחים הערבים כיוון שהיישובים שלהם נמצאים בדרך כלל בפריפריה. אבל אפילו יישובים ערביים שלא נמצאים בפריפריה, כמו כפר-קאסם, גם שם נתוני העוני לא שונים מהותית, גם אם יש תעסוקה מלאה.

המצב שבו יש עוני בממדים כאלה היה מזעיק את הממשלה לעשות משהו בנדון, והנה, בעידן של ממשלת שרון, בחמש השנים האחרונות, המצב רק הידרדר. הרטוריקה נעשתה גבוהה יותר, והעוני, ההכנסה של האנשים או מצבם הכלכלי-החברתי, צנח. ככל שהרטוריקה עולה, המצב הכלכלי-חברתי יורד למטה והפער בין מלים למעשים גדל מיום ליום. כל הזמן משמיעים לנו מלים, ובמיוחד בימי הבחירות האלה. לא ייאמן מה שמבטיחים. כאילו באו אנשים חדשים שלא שמענו עליהם קודם. קדימה מציעה את עצמה כמשהו חדש: אולמרט חדש, דליה איציק חדשה, רמון חדש. כולם אנשים חדשים, שלא היו בפוליטיקה, כאילו לא ניהלו משרדים ממשלתיים. יש אחראים למדיניות הזאת - קוראים להם מפלגת העבודה והליכוד.

באה מפלגת קדימה, לוקחת את כל הרע שבליכוד ואת כל הרע שבמפלגת העבודה, חיברה אותם יחד ובאה במדיניות כלפי האוכלוסייה הערבית שאנחנו כבר מריחים אותה. אנחנו רואים לאן נושבת הרוח, ונושבת רוח רעה מאוד. אם ההחלטות שמתקבלות במוסדות רשמיים במדינה הן לגרש 40,000 תושבים ערבים מבתיהם בנגב, להפקיע קרקעות ולזרוק אנשים לגטאות של דלות ועוני, אנחנו יודעים לאן נושבת הרוח. לא ישקרו אותנו במלים, כי מלים שבענו, למעשים ייחלנו, והם לא באו, אדוני היושב-ראש.

הממשלה יכולה לשנות את המצב הזה, ואתם יודעים מה? היא אפילו יודעת איך לעשות את זה. אם היא לא יודעת, היא יכולה לקבל ייעוץ איך לעשות את הדבר הזה, לצמצם את ממדי העוני. כשבאה הממשלה ומקצצת קיצוץ כל כך אגרסיבי, בוטה וברוטלי בקצבאות ילדים, בקצבאות אבטלה והבטחת הכנסה, ובאים עם תוכנית ויסקונסין ואין עבודה ואין תעסוקה, ברור שהמצב ילך ויידרדר. מצד אחד אומרים לאנשים: אתם לא תקבלו קצבאות, ומצד שני לא מאפשרים להם לצאת לעבודה, כי אין מקומות עבודה ואין עבודה, פשוט מאוד. זה יוצר משבר, שאני צופה שבעוד כמה שנים יביא לקטסטרופה כלכלית-חברתית באוכלוסייה הערבית, ואפילו להתפרצויות זעם, כי דבר כזה לא יעבור בשקט. אנחנו אזרחים ולא נתינים. יש לנו מלוא הזכויות החוקיות והכלכליות. לא יכול להיות שנשלם מסים, נעבוד, נתרום את חלקנו, והממשלה תעביר את הכספים האלה למקומות אחרים. לא יכול להיות שההקצבות הממשלתיות ידלגו על היישובים הערביים. ליישובים הערביים זורקים פירורים שלא יצילו את המצב, אלא יגבירו את העלבון, במקום לפתור את הבעיה.

אדוני היושב-ראש, אני קורא לממשלה לעשות שינוי מהותי, לא שינוי רטורי, במעשיה, כדי לפתור את בעיית העוני המתגבר, הדוהר קדימה, אולי אחורה, יותר נכון. הם יודעים את הכותרות - קודם כול חינוך, פיתוח, צדק חברתי ותעסוקה. תחת הכותרות האלה אפשר לצאת ממעגל העוני, שמזין את עצמו.

היו"ר ראובן ריבלין:

הנאום שלך הוא אולי אחד הנאומים הרלוונטיים היחידים כיום בכנסת, כי נדמה לי שהשר רביץ ישמש שר הרווחה גם בקדנציה הבאה, בכל מקרה, גם אם אני ארכיב את הממשלה.

ג'מאל זחאלקה (בל"ד):

אדוני היושב-ראש, שמעתי את נאומו של מר בר-און והבנתי מדבריו שהוא בנה קואליציה עם יהדות התורה.

היו"ר ראובן ריבלין:

אנחנו מדברים על דברים ברי-קיימא, אני מדבר על הרב רביץ.

עבד-אלמאלכ דהאמשה (רע"ם):

בני-קיימא ולא ברי-קיימא.

היו"ר ראובן ריבלין:

אתה צודק. השר רביץ, שממלא  תפקיד סגן שר, יעלה לדוכן על מנת להשיב.

קריאה:

הוא באמת שר?

היו"ר ראובן ריבלין:

ברמה אישית, אני לא יכול לומר שהוא לא. הוא שר בישראל, הוא לא שר בממשלת ישראל.


מסמכים שהונחו על שולחן הכנסת

היו"ר ראובן ריבלין:

רבותי, הודעה לסגן מזכיר הכנסת, בבקשה.

סגן מזכיר הכנסת נאזם בדר:

ברשות היושב-ראש, הנני מתכבד להודיע, שהונחה על שולחן הכנסת היום, לקריאה שנייה ולקריאה שלישית, הצעת חוק תובענות ייצוגיות, התשס"ו-2006, שהוחזרה מוועדת החוקה, חוק ומשפט. תודה.

היו"ר ראובן ריבלין:

תודה לסגן מזכיר הכנסת.

דוח העוני באוכלוסייה הערבית שפרסם מכון ון-ליר

היו"ר ראובן ריבלין:

סגן השר אברהם רביץ ישיב על הצעתו של חבר הכנסת זחאלקה בשם סיעת בל"ד: דוח העוני כפי שפורסם על-ידי מכון ון-ליר והמתייחס לאוכלוסייה הערבית. בבקשה, אדוני.

סגן שר הרווחה אברהם רביץ:

אדוני היושב-ראש, אני מקווה למצוא אותך גם בקדנציה הבאה בתפקיד הרם הזה לפחות - - -

היו"ר ראובן ריבלין:

אתה יודע שנפלאות דרכי הפוליטיקה.

סגן שר הרווחה אברהם רביץ:

יש גם תפקידים מעל זה.

היו"ר ראובן ריבלין:

כבוד חבר הכנסת רביץ, אני לא רואה תפקיד גדול מהתפקיד הזה. בבקשה.

סגן שר הרווחה אברהם רביץ:

חבר הכנסת זחאלקה, אני פונה לכל חברי הכנסת אבל במיוחד אליך באופן אישי, בעקבות הנאום שנאמת, ואני מצטער על שלא הצלחתי לשמוע את תחילת דבריך. כמעט הייתי יכול להזדהות עם כל דבריך שנאמרו כאן, מלה במלה, אבל יש דבר אחד שאולי הוא הכואב ביותר, אלא שאני לא מוצא שהוא דבר נכון, שהוא אמיתי. אני משמש חודשים מספר בתפקיד שר הרווחה, ואני אמון לתת את התשובות, עד כמה שהן נמצאות בידי. מובן שהכול יונק ממשרד האוצר, זה ברור. אני יכול לומר לך, אני בטוח שגם תאמין לי, שלא קיבלתי מאף אדם ומאף גוף ממלכתי, או חצי ממלכתי, או מיחידים שבוחשים, איזשהו רמז שעלי להפלות לרעה את המגזר הערבי. לא היו דברים מעולם.

ג'מאל זחאלקה (בל"ד):

זה מבני, סטרוקטורלי. זה במבנה.


סגן שר הרווחה אברהם רביץ:

לא, הנה יש לי חדשות בשבילך.

היו"ר ראובן ריבלין:

כבוד השר, מה שאומר דוח ון-ליר זה שלא צריך היום להפלות את המגזר הערבי. אם הוא לא מופלה לטובה, לא יוכלו להשיג את הפערים.

סגן שר הרווחה אברהם רביץ:

נכון, צריך לעשות אפליה מתקנת. לזה אני מסכים.

אתמול היתה לי חוויה בלתי רגילה. ביקרתי בעיר נצרת, הייתי אורח העיר, וגם בנצרת-עילית. מובן שנפגשתי פה עם הנכבדים וגם שם עם הנכבדים, ומצאתי את עצמי עומד בהתקפה מוחצת של ראש עיריית נצרת-עילית - למה בביטוח לאומי אני מפלה אותו לרעה, שהוא בסך הכול סניף משנה של הסניף הראשי שנמצא בנצרת. יש לזה כמה משמעויות, כמובן. הוא אומר: למה אתה מפלה אותי? רק מפני שאני יהודי? מובן שזו לא סיבה. זו בדיחה. אנחנו פועלים לפי תקנות, גם בביטוח הלאומי, ולפעמים קבוצה אחת סובלת. אין אצלנו שום אפליה. יש לנו מערכת שלמה של סיוע. יש אצלנו שורה ארוכה של נושאים שבהם אנחנו מתבקשים על-פי חוק לתת תשובות על מצוקות שונות, כדי לעזור ככל שאנחנו יכולים.

נכון אמר היושב-ראש, שמעצם העובדה שאין אצלנו אפליה מתקנת, זה כבר יוצר ומשקף את התמונה העכשווית, שהיא עגומה מאוד, ואני מסכים אתך, היא עגומה מאוד בעיקר באשר למגזר הערבי, אבל יש לכם חברים טובים בעניין הזה: היא באותה מידה עגומה באשר למגזר החרדי. שני המגזרים האלה נמצאים בתחתית הדירוג הסוציו-אקונומי, ושניהם סובלים, ולצערי, המדינה איננה ממהרת לתקן את המצב בשני המגזרים האלה גם יחד.

אני מבקש לענות על ההצעה לסדר-היום, כפי שנמסר לי גם על-ידי חברי במשרד. ספר החברה הערבית בישראל, שפורסם על-ידי מכון ון-ליר בירושלים, מציג תמונה מקיפה בתחומי הדמוגרפיה, החברה והכלכלה במגזר הערבי בישראל. הממצאים בספר מציגים גם את תמונת ממדי העוני בקרב האוכלוסייה הערבית, וזאת כפי שמשתקף גם בנתוני דוח העוני של המוסד לביטוח לאומי. אם תעיין בדוח העוני תמצא גם שם את המצב העגום הזה, וכאילו המפלה. הוא מופלה, לא מפלים אותו, אבל הוא מופלה מעצם ברייתו.

הנתונים המוצגים בספר מתייחסים, חבר הכנסת זחאלקה, לשנת 2001. מובן שנתונים מעודכנים יותר, שהוכנו במוסד לביטוח לאומי, מראים כי כמחצית מהמשפחות הערביות הן עניות. מחצית מהמשפחות מוגדרות כמשפחות עניות. אבל הדבר היותר מחריד הוא ש-60% מהילדים העניים, שזה היום 740,000 ילדים, חיים במשפחות הערביות.

בעקבות הקיצוצים בקצבאות הביטוח הלאומי מאז 2002, נפגעו המשפחות הגדולות, ובמיוחד המשפחות החרדיות והערביות. משפחות אלה סבלו מקיצוץ חד בקצבאות הילדים ובגמלה להבטחת הכנסה, והדבר השתקף בכל ממדי העוני: בתחולת העוני, בעומק העוני ובממדי האי-שוויון בהכנסות. בולטת במיוחד הפגיעה בקצבאות הילדים, אשר מגיעה לכ-45% בשנים 2001-2005. ועל-פי המדיניות שעדיין בתוקף, לצערי, הקיצוץ אמור להימשך עד לשנת 2009.

המוסד לביטוח לאומי מפרסם את נתוני העוני, והוא מציע גם דרכים ופתרונות להתמודדות עם בעיית העוני. זאת, בין היתר, על-ידי עידוד התעסוקה והשתלבות בעבודה בקרב אוכלוסיות לא עובדות. במגזר הערבי זה רלוונטי במיוחד לנשים, כי שם קרה "ברוך" גדול בעניין הזה של עבודת נשים. פעם היו עבודות מסורתיות שסייעו רבות למשפחות, והדבר הזה נעצר. חייבים לציין שזה היה כאשר הוחלט על שכר מינימום, והרבה מפעלים - - -

ג'מאל זחאלקה (בל"ד):

העברת המתפרות.

סגן שר הרווחה אברהם רביץ:

נכון, גם זה. שתי הסיבות הללו. אנחנו בביטוח הלאומי אומרים את זה במפורש, אין לנו שום תשובת קסם לעוני הקשה, אבל נוכל לפחות לעצור לפחות את הקיצוץ בקצבאות הילדים; לא להמשיך את הקיצוץ כפי שהממשלה החליטה עליו וכפי שהכנסת החליטה עליו.

אנחנו מברכים על החלטת הממשלה להנהיג מס הכנסה שלילי למשפחות עובדות בעלות שכר נמוך, ואני מקווה שהיא תתקיים. זה לא ייתן פתרון לכולם, ובמיוחד זה לא ייתן פתרון לאלה שלא עובדים, אלה שאין להם עבודה, אבל בכל זאת זה ייתן פתרון לאלה שעובדים בשכר נמוך, והם לא ישלמו מס הכנסה, כי הם לא צריכים לשלם, ולעומת זאת, הם יקבלו החזרים ממס הכנסה. על זה היתה החלטת ממשלה ברמה העקרונית, רק בימים האחרונים, וזו החלטה מבורכת.

אנחנו דורשים הגדלת הסיוע ושירותי הרווחה לאוכלוסיית הקשישים – אומנם היה משהו, עשו תיקון מסוים, הוסיפו עוד 170 שקלים, אבל זה לא הרבה כסף. מבחינת ההסתכלות של המדינה זה הרבה מאוד – סיוע לאוכלוסיות חלשות על-ידי קידום ההזדמנות לחינוך ולהשכלה. אנחנו גם דורשים דבר נוסף שהוא קשה לביצוע, אבל לפי המצב הנוכחי יש למצוא את הדרך הממלכתית לבצע את אותן "פרוטות", הייתי קורא לזה - הקופות הקטנות שנמצאות בידי העובדות הסוציאליות, שמאפשרות להן לתת תשובות מיידיות לדברים קטנים. אם יוסיפו לזה  סכומים ניכרים, הן יוכלו לתת תשובות מיידיות למשפחות שנמצאות במצוקות העמוקות ביותר.

אין ספק, כפי שמשתקף מנתוני השנים האחרונות, המאבק בעוני צריך להתמקד במיוחד במשפחות הגדולות ובקשישים. במסגרת ההתמודדות עם העוני, צריך לשפר את רמת קצבאות הביטוח הלאומי למשפחות העניות, לפתח תוכניות התערבות ממוקדות באוכלוסיות מקופחות, לדוגמה, במגזר החרדי ובמגזר הערבי, ולפתח תוכניות סיוע בתעסוקה, בחינוך ובשירותי רווחה, שיגבירו את המוביליות החברתית בקרב האוכלוסיות החלשות.


כידוע לכולנו, הממשלה הציבה את נושא העוני על סדר-יומה, ואני מקווה כי כל ממשלה שתקום תגבש תוכנית אסטרטגית לצמצום שיטתי של תופעת העוני בישראל.

חברי הכנסת, אל שולחני הגיעו מספר רב מאוד של תוכניות, כולן תוכניות חכמות של אנשים עם רצון טוב, של אנשים שתופסים עמדות בכירות בעולם הפוליטי שלנו, שמדברים גבוהה-גבוהה, ובעיקר זורקים לשם זרמים של כספים. נכון שבהרבה מאוד כסף אפשר לעשות הכול, אבל חייבת להיות תוכנית ששם המשחק בה הוא סדר עדיפויות, גם אם לא יהיו 7 המיליארדים של תוכנית פרס.

יש אפשרות לתת תשובות מתאימות לעוני העמוק - לא לפער החברתי, שזו סוגיה שעומדת בפני עצמה. אני מדבר על העוני העמוק, על המשפחות הנחשלות, החלשות ביותר - ולגשת לתוכנית מעשית.

כל מה שאנחנו מדברים עליו היום, חבר הכנסת זחאלקה, זה דיבורים של ערב הבחירות, אבל טוב שלפחות מדברים על כך. אני לא אתנגד כמובן לדיון במליאה, אבל נדמה לי שאלה דברים בעלמא, כי אינני יודע מה תוכניותיו של היושב-ראש לגבי התכנסויות נוספות של המליאה. טוב שהעלית את הנושא, הנושא כאוב עד למאוד, אבל אנא, כדי שהוא יהיה מקובל על כולם, אין צורך לכרוך את זה בבעיות האתניות הקיימות, כי לפי עניות דעתי ולפי המקצוע שלי, שאני עובד בו, אינני רואה את הסיבות האתניות כגורמות להעמקת העוני. הן כן קיימות בגלל העבר, אבל פנינו אל עתיד יותר טוב.

היו"ר עבד-אלמאלכ דהאמשה:

תודה רבה לסגן שר הרווחה, חבר הכנסת רביץ, או יותר נכון שר הרווחה בפועל, כהגדרת קודמי.

חבר הכנסת זחאלקה, שמענו בעמדת הממשלה שאין התנגדות - מה אתה רוצה לגבי המשך הדיון, מליאה או ועדה או להסתפק? הכול בידיך עכשיו.

ג'מאל זחאלקה (בל"ד):

ועדה.

היו"ר עבד-אלמאלכ דהאמשה:

הצעה אחרת לחבר הכנסת נסים זאב - בבקשה, אדוני. אתה מדבר גם בשמך וגם בשמי, כי ההצעה האחרת היתה שלי בעצם, אבל אני נותן לך אותה עכשיו כשאני במקומי פה. תייצג גם אותי בעניין הזה, שים לב. בבקשה.

נסים זאב (ש"ס):

בסדר גמור.

אדוני היושב-ראש, אני רוצה להזכיר לחברים שהבאתי הצעת חוק בנושא חינוך חובה, ושם הדגשתי שבמגזר הערבי, ברובו המכריע כמעט, בתי-הספר מוכרים שאינם רשמיים. רצינו לתקן ולומר שמשרד החינוך ישתתף רק ב-80%, לפי עלות של תלמיד. היה אז שר החינוך יוסי שריד, והוא נעמד על הרגליים האחוריות. בהתחלה הוא אמר שהחרדים מקבלים יותר מ-100%. אמרתי שאנחנו מוכנים לוותר על ה-100%, מוכנים להתפשר על 80%, גם הערבים וגם החרדים. מה טוב מזה? אבל כשזה בא למליאה הוכח שהכנסת והקואליציה שהיתה לא נתנו למהלך הזה להתקיים.

דבר נוסף. בנושא העוני. יש יותר עניים בגלל המדיניות של הממשלה הזאת, שלקחה את קצבאות הילדים, לקחה את פת לחמן של אותן משפחות ברוכות ילדים, וזה לא משנה אם אלה ערבים או יהודים. אני מקווה שהממשלה הבאה תתעשת ותעשה שינוי, כי אם לא יחזירו את הקצבאות, העוני הזה ימשיך לרדוף אותנו. לכן צריך להיות דיון במליאה.

היו"ר עבד-אלמאלכ דהאמשה:

תודה רבה לחבר הכנסת נסים זאב.

חברי הכנסת, אנחנו עוברים להצבעה. בעד זה להעביר לוועדה; נגד זה להסיר מסדר-היום. מי בעד? מי נגד? אפשר להצביע.

הצבעה מס' 3

בעד ההצעה להעביר את הנושא לוועדה – 10
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת העבודה, הרווחה והבריאות נתקבלה.

היו"ר עבד-אלמאלכ דהאמשה:

ובכן, ברוב של עשרה תומכים, אפס מתנגדים ואפס נמנעים, הצעתו של חבר הכנסת זחאלקה בעניין דוח העוני אושרה להעברה לוועדת העבודה, הרווחה והבריאות להמשך הדיון בה, אם הדבר יהיה אפשרי.

האלימות במערכת החינוך

היו"ר עבד-אלמאלכ דהאמשה:

חברי הכנסת, אנחנו עוברים לנושא הבא, להצעה לסדר-היום בעניין האלימות במערכת החינוך - הצעה של סיעת ש"ס. ינמק את ההצעה חבר הכנסת משולם נהרי. בבקשה, אדוני. חבר הכנסת נהרי, הבמה לרשותך לנמק בתוך עשר דקות את הצעת סיעתך בעניין האלימות במערכת החינוך. עשר דקות. אתה בתור סגן שרת החינוך לשעבר תדע להסתדר עם עשר הדקות האלה. תתכוון לדברים החשובים. שר החינוך כבר נמצא פה, הוא יאזין ויענה לך בבוא העת. בבקשה.

משולם נהרי (ש"ס):

אדוני היושב-ראש, אדוני השר, חברי חברי הכנסת, האלימות השתלטה על חיינו ומאיימת לכלות כל חלקה טובה. בית-הספר פסק מזמן להיות משכנו הבטוח של התלמיד. הורים שולחים את ילדיהם בדאגה ומתפללים שיחזרו בריאים ושלמים.

חברי הכנסת, ילדים לא נולדו אלימים, ילדים נולדו לתוך אלימות. האלימות היא יציר כפינו. הדוכן הזה ידע הרבה נאומים בנושא האלימות, כי האלימות אינה נותנת מנוח, היא מעבר לשערי בית-הספר, היא בכל תחום ותחום, היא מלווה אותנו בכל שטחי החיים, ואנחנו שבים לדוכן הזה מדי פעם ונזעקים, כאשר כל יום אנחנו נתקלים באלימות קשה, וכל יום חרפתו גדולה מחרפת היום שקדם לו.

רבות נאמר בנושא האלימות, רבות נכתב בנושא האלימות, אני רוצה להציע הצעה מעשית. אדוני השר, איך אמרת, לא הכול זה כסף, יש במשרד החינוך מספיק משאבים שאפשר בעזרתם להתגבר על הבעיות שאנחנו סובלים מהן. אני חושב שהמשאב האנושי הוא הדבר החשוב ביותר. אני רוצה להציע הצעה שאפשר ליישם אותה כבר מהיום והיא לא עולה כסף: שינוי תפיסה במערכת החינוך.

דבר ראשון, הילד במוקד העשייה החינוכית. אין לנו ברירה, אנחנו חייבים, אם אנחנו רוצים להצליח, להציב את הילד במרכז העשייה החינוכית. איך מציבים ילד במרכז העשייה החינוכית? מורה, מנהל, כל מערכת החינוך שמלווה את הילד צריכה לאתר מצוקות, לבדוק את המוטיבציה של התלמיד, לבדוק שינויים שקורים אצל התלמיד, לתת לו יחס אישי, אהבה והרגשה שכולם נמצאים בשבילו, כולנו וכל הכלים שיש ברשותנו נועדו לקדם אותו להקנות לו כישורי חיים, לתת לו דרך חיים כדי שיוכל להתמודד, להצליח ולהגיע להישגים גבוהים.

מתי אנחנו מסתכלים על הילד? מתי אנחנו משוחחים אתו? כמה פעמים המורה מתפנה ומקדיש את ההפסקה או את אחר-הצהריים כדי לשאול את הילד - איך אתה מרגיש, מה המצוקות שלך, מה חסר לך? מתי המורה מבקר בבית התלמיד כדי לראות מאיזה בית הוא בא, לאיזה בית הוא שב ובאילו תנאים הוא חי? מתי עושים את זה? עשו את זה פעם? כמה פעמים עושים את זה היום?

לילדים יש מצוקות. ילדים לא נולדו אלימים אלא נולדו לתוך אלימות, ואם לילד יש בעיה בלימודים או בביטחון העצמי או בהישגים בלימודים, יש לו מצוקה, ואם אנחנו מאתרים את המצוקה ומגיעים אליו, אנחנו יכולים גם לתקן וגם לתת לו את האפשרות להגיע להישגים.

הקניית הרגלים חינוכיים ערכיים - כתוב: חנוך לנער על-פי דרכו, גם כי יזקין לא יסור ממנה. הכוונה אינה שיש לתת לנער לעשות מה שהוא רוצה, זה לא חנוך לנער על-פי דרכו, אלא חנוך לנער על-פי דרכך, ובצורה כזאת תטמיע את החינוך שלך שייהפך לדרכו שלו. אז, גם  כי יזקין לא יסור ממנה.

היו"ר עבד-אלמאלכ דהאמשה:

תרשה לי לחלוק עליך ולתת לזה פירוש אחר. על-פי דרכו אומר, תסתכל על הנער ותראה במה הוא טוב, מה נוח לו, מה הוא יותר אוהב, אילו תכונות יש לו, ותנסה להעשיר את התכונות האלה וללכת אתן, כך אתה משפיע בדרך הזאת.

משולם נהרי (ש"ס):

זו תוכנית העשרה, בתוכנית העשרה תן לו את מה שהוא אוהב, דברים חינוכיים כמובן, אבל כשאתה מדבר על לחנך אותו, לתת לו את היסודות, להקנות לו את הכלים שאתם יוכל להתמודד, לתת לו דרך חיים, אתה המחנך ואתה יודע מהי הדרך הטובה. חנך אותו בדרכי נועם, בצורה שזה ייהפך להיות חלק ממנו, שיטמיע את זה בתוכו; תשריש את זה בתוכו, ואז זה ייהפך לדרכו שלו - גם כי יזקין לא יסור ממנה. זה לא עולה כסף, זה רק שינוי תפיסה.

הנושא השלישי הוא האקלים הבית-ספרי. האקלים הבית-ספרי, ואני אומר את זה כמנהל וכמורה לשעבר, הוא אם כל חטאת. ילד צריך להרגיש בטוח בבית-ספרו, ילד צריך להרגיש שאוהבים אותו. צריכה להיות מערכת יחסים אחת שמשלימה את השנייה. ילד צריך לדעת שבית-הספר הוא המקום שבו הוא יכול לצמוח, והמורה צריך לדאוג שהתלמיד הזה יופיע בבית-הספר. היחס של המורה לתלמיד, היחס של התלמיד למורה, היחס של ההורים לתלמיד, הלימוד צריך להיות שיתופי ולא תחרותי. לא כולם מוכשרים ולא כולם גאונים. אני סברתי כל הזמן שבתי-הספר הם לא בתי-ספר לגאונים ולמצוינים, מפני שילד מצוין וגאון יכול ללמוד גם בבית. בית-הספר נועד לילד שזקוק להשלמה, שזקוק ללימודים, שזקוק לידע ולחוכמה, זה מה שצריך לתת בית-הספר. אז מה יותר מזה שאתה לוקח את הילד החלש הזה, משתף אותו, נותן לו הרגשה שהוא שותף ושבית-הספר נועד בשביל זה, ולא לתחרות שהוא לא יכול לעמוד בה, ואז, חס וחלילה, הוא ייפלט.

איפה מעמד המורה? איפה הכבוד שהיה פעם למורה, שכשהיה נכנס לכיתה כל הילדים היו קמים? איך יכבדו את המורה אם אין להם היסודות הללו? איפה הפרויקטים הבית-ספריים? פעם היה נושא בית-ספרי, נושא ערכי שכל בית-הספר היה שותף לו. זה היה חודש שלם או שנה שלמה. איפה המחויבות בקהילה, שלא עולה כסף?

הייתי רוצה לספר לכם בנקודה הזאת, לקראת סיום - כשהייתי מנהל בית-ספר היתה אצלי מגמה טכנולוגית. שאלתי את כיתות י"ב: אנחנו כל הזמן מקבלים, מתי נלמד לתת? הם אמרו שהם מוכנים לתת, אז אמרתי: בואו ניתן לקהילה. רכשתי כמה ארגזים עם ציוד מקצועי לשיפוץ וציידתי את התלמידים. שיתפתי את הרשות המקומית, המתנ"ס והקהילה, והם הלכו לבתים של קשישים ושל משפחות במצוקה ועסקו בכל עבודות השיפוץ שהם יכלו לעזור בהן.

אי-אפשר לתאר - גם אם דמיינתי או חשבתי על התוצאות, הופתעתי עוד יותר מהשמחה של הילדים, מהרגשת הנתינה ומהאהבה, החיבה והחום שבהם קיבלה אותם הקהילה. כמה מכתבים קיבלתי וכמה אנשים פנו ואמרו: כאלה תלמידים אנחנו רוצים לראות, כאלה ילדים אנחנו רוצים, אתה מגדל דור שנותן. ילד שמרביץ זה ילד שלא יודע לתת, זה ילד שרוצה רק לקבל, רק לקחת.

אלה הדברים הערכיים שאנחנו יכולים לחנך להם היום, וזה לא עולה כסף. אלה דברים שמערכת החינוך צריכה להחזיר, למשל את ההשתלמויות למורים שקוצצו, שמורים ישתלמו, שידריכו אותם. האמינו לי שבמערכת החינוך יש הרבה אנשים חכמים, מקצועיים ובעלי יכולת, צריך פשוט להציב בפניהם את הנקודות החשובות. אם נחכה לדוחות של הוועדות, לא נגמור, האלימות זה לא דבר פשוט, יש הרבה הצעות ורעיונות וזה לא ילך.

אני רוצה לסיים ולומר: בימים אלה המפלגות מתחרות ביניהן בכל התחומים. כמעט אין תחום שלא מבטיחים לנו בו גן של ורדים, אבל עיני צדה את הנושא החינוכי, שקרוב ללבי, והוא חשוב. קראתי דברים - - -
היו"ר עבד-אלמאלכ דהאמשה:

נא לסיים, אדוני.
משולם נהרי (ש"ס):

אני מסיים. קראתי דברים חוצבי להבות, כולם מבטיחים לנו יום חינוך ארוך, מפעל הזנה, הישגים בבגרות - הכול, עולם ומלואו. ואני תמה, ואני אומר: עד היכן יכולה להגיע הציניות של אנשים? איפה הייתם לפני כן? האם לא הייתם בממשלה הזאת? האם הדברים הללו לא היו בידיכם? מה אתם מספרים לנו, איך אתם רוצים שאנחנו נאמין - -
היו"ר עבד-אלמאלכ דהאמשה:

עכשיו תשמע תשובות.
משולם נהרי (ש"ס):

- - כשאתם, כשהיתה לכם יכולת, לא עשיתם את הדברים הללו. שוב לתעתע בציבור, שוב לתעתע בכולם. התוצאות לא יהיו טובות. אני רוצה להציע - - -
היו"ר עבד-אלמאלכ דהאמשה:

חבר הכנסת נהרי.
משולם נהרי (ש"ס):

משפט סיום, ממש משפט סיום.
היו"ר עבד-אלמאלכ דהאמשה:

בבקשה.
משולם נהרי (ש"ס):

אני אומר - המפלגות כותבות: החינוך בראש מעיינינו. גם אנחנו כתבנו: החינוך בראש מעיינינו. ש"ס - תמיד החינוך בראש מעייניה, אבל זאת לא ססמה נבובה, כמו שאחרים כותבים, אלא זו הלכה למעשה. החינוך בראש מעיינינו, ומי שרוצה לראות מה זה אקלים בית-ספרי, ומי שרוצה לראות מה זה הישגים - אני מזמין אותו בשמחה לבוא ולסייר במערכת של "מעיין החינוך התורני". תודה.
היו"ר עבד-אלמאלכ דהאמשה:

תודה רבה לחבר הכנסת נהרי.


האלימות במערכת החינוך

היו"ר ראובן ריבלין:

יש לנו הצעה נוספת באותו עניין. יבוא ויעלה אותה חבר הכנסת אורי אריאל, ולאחר מכן שר החינוך יענה לשני המציעים גם יחד. בבקשה, חבר הכנסת אריאל: האלימות במערכת החינוך - מטעם סיעת האיחוד הלאומי – מולדת - תקומה. בבקשה.
אורי אריאל (האיחוד הלאומי - מולדת - תקומה):

אדוני היושב-ראש, חברי חברי הכנסת, כשיזמנו את הדיון הזה, לא התבלבלנו. זכרנו שזאת פגרה, זכרנו שיש בחירות – בכ"ח באדר יהיו בחירות - הנושא הזה לא צריך להמתין אף פעם ובשום מקרה.

הדבר החשוב ביותר הוא החינוך. דרך אגב, החינוך כולל גם מבוגרים, כולל גם עולים, כולל את כולם. נכון, ובצדק, שבדרך כלל מדברים על הילדים, על תינוקות של בית רבן, ואנחנו חושבים שגם בעת הזאת צריך לדון - וטוב עשתה נשיאות הכנסת שזימנה את הדיון - ואני מודה לשר החינוך, התרבות הספורט וגם לשר התחבורה - נדמה לי שזה הסדר, עכשיו יותר חשוב לשר להיות שר החינוך - שהוא נמצא פה אתנו וישיב ויעסוק בסוגיה הזאת שאני מעריך שהיא מטרידה את כולנו, ללא הבדל.

הבעיה לא החלה היום, עם התמנותו של השר מאיר שטרית, ויש לי חשש, אדוני השר, שהיא לא תיגמר מחר, אף שהתמנית. זהו תהליך ארוך ומורכב, כמו כל נושא חינוכי.

דוחות של משרד החינוך, אבל יותר מזה, החיים של כולנו: כהורים, כמורים, כאנשים שמעורים בחברה, מעידים שיש בעיות קשות מאוד ברבות ממערכות החינוך - לא בכולן; לא בכולן אותו הדבר - אבל ההיקף הוא כזה שבוודאי מצדיק עשייה מיוחדת. לא יעזרו כל המלים אם לא יהיו מאחוריהן, או יותר נכון לפניהן - מעשים. אפשר להקים עוד ועדה, יעשו עוד מחקר, יבינו עוד משהו. כבר שבענו די והותר מכל הוועדות שבודקות את האלימות בחינוך ואת ההישגים בחינוך, וכדומה.

פעמים רבות שמעתי בבית הזה, אני יכול להגיד, את מורי ורבי, הרב רביץ, עוסק בחינוך היהודי - ואני מציע לכולנו לקחת את זה כאבן יסוד, כאבן פינה לכל מערכת החינוך, באשר היא.

היום ראש חודש אדר, מרבין בשמחה, וראוי שבכל הדברים תעמוד לנגד עינינו התורה - עכשיו לא דווקא במובן של קיום מצוות ושל מחלוקות בעם על הרקע הזה, אלא בעניין הכלל הידוע, בפסוק הידוע, "ואהבת לרעך כמוך", כל המצוות שבין אדם לחברו, המצוות של כיבוד הורים והמצוות כלפי הגר, היתום והאלמנה. לעתים נדמה שבבית הזה עומדים אנשים ומציעים הצעות וחוקים כאילו המציאו מחדש את התורה. כל זה קיים בתורתנו הקדושה, ומה שלא שם - נמצא בגמרא ובמשנה ובפוסקים, דבר דבור על אופניו. אין צורך להמציא. יש צורך להקפיד יותר, כולנו - אינני מחלק בעניין הזה ציונים; אני פונה לעצמי קודם כול, וגם לאחרים – עלינו להקפיד הקפדת יתר בעשייה בעניין הזה.

האיחוד הלאומי רואה במשרד החינוך את היעד המרכזי, יחד עם משרדים אחרים, ובעזרת השם, אחרי הבחירות האלה נהיה גורם מוביל ומשפיע בממשלה. אנחנו רוצים לא רק לדבר על החינוך, לא רק לעשות אותו בשטח - כמו שיש תחת כנפי הציונות הדתית, מאות, מאות של מוסדות: מעונות וגני-ילדים, ישיבות "בני עקיבא", ישיבות הסדר, מכינות קדם-צבאיות, ישיבות גבוהות, מכונים לבירור הלכה - אין לדברים שיעור, ותמיד עוד אפשר להוסיף.

אנחנו רוצים גם להיות בקבלת ההחלטות ובהכוונת הדרך לשנים - לא ליום, לא ליומיים, לא באיזו החלטה אחת בכנסת ולא בחוק אחד בכנסת. הדרך העיקרית לעשות זאת היא מה שהתווה פה לפני ידידי, חבר הכנסת נהרי - הרוח שאתה משדר בבית-הספר, העקרונות שעליהם אתה מתבסס בחינוך.

נכון שבלי אמצעים קשה הדרך. אני רוצה להציע לשר החינוך - ברשות מזכיר הכנסת - שר החינוך, אני רוצה להציע משהו לתשומת לב שלך. צריך הרי גם אמצעים; מעבר לרוח הגדולה, הרוח היהודית, הזהות היהודית שאנחנו באיחוד הלאומי - מפד"ל דוגלים בה - צריך אמצעים. ויש שאלה: יש מצוקה של אמצעים, אתה רוצה ודאי יותר כסף לתחבורה, למניעת תאונות דרכים וכדומה.

אפשר לקצץ בביטחון. אני אומר לכם את זה בצורה הכי ברורה והכי אחראית, ואני חושב שקצת ניסיון צברתי כיושב-ראש הוועדה לתקציב הביטחון. אני לא רוצה עכשיו להגיד מאיפה וכמה. אומרים לי לפעמים: אתה מציע להוריד מהביטחון? כן, אפשר לתת אותה רמת ביטחון, אולי אפילו יותר - לדעתי יותר - במדיניות נכונה ובקיצוץ על-פני שנים מספר - לא בבת אחת, לא "גרזן" - במערכת הביטחון.

ואז נקבל ביטחון יותר טוב, כי הילדים והנוער והמבוגרים, יהיה להם חינוך יותר טוב. לביטחון הלאומי - לא ביטחון נטו של טנקים ומטוסים ויחידות - לביטחון הלאומי, החינוך לא פחות חשוב ממערכת הביטחון עצמה, גופא, שאנחנו כולנו מעריכים אותה, מוקירים אותה, נותנים לה את כל הקרדיט ואת כל הגיבוי.

למה הדבר הזה לא נעשה לפני שנה - תשאלו את מאיר שטרית, הוא יושב בממשלה. הרי למי הוא יכול לבוא בתלונה? הוא יכול לבוא ולומר: אני לא הייתי שר החינוך - זה נכון, זו עובדה - אבל לפני שנה ראש הממשלה אריאל שרון, שיהיה בריא, היה יכול לקבל החלטה, ולפני שנתיים הוא היה יכול. עכשיו יסביר לנו ודאי השר שהיה שינוי, הגיע דוח-דברת - ממש, כמעט משיח צדקנו. נניח, לא רוצה לעסוק בדוח הזה; יש בו בעיות גדולות, ואני חושב שהשר מסכים.

כמה כסף נתתם לעניין? הוספתם פה 100 מיליון, עוד 50 - זה לא הסיפור. הסיפור - ואתה יודע את זה, ואני חושב שאתה רוצה בזה - הוא לפחות מיליארד, מיליארד ומשהו בכל שנה, למשך עשור, כדי להוסיף כיתות בכל המגזרים. אני אומר לכם: גם במגזר הבדואי וגם בערבי, ודאי ביהודי, בחרדי, בשאיננו חרדי - אין גבולות בעניין הזה. מה, אתם תתקנו את המדינה עם 300 כיתות בשנה? אתם מעמיקים את הפערים, אתם יוצרים דברים בלתי נסבלים. שוב, השר מכיר את זה ואני  לא צריך לחזור על הדברים.

התבשרנו השבוע שבג"ץ גם הוא גילה את האור. יש אפליה בין אלה לאלה וצריך לחלק את העוגה אחרת. לעתים נדמה שבג"ץ יושב במאדים. אני לא אומר את זה בביקורת, מאדים הוא מקום טוב, אבל יש שם קור נורא, מינוס 200. הכול קר שם, הכול מנוכר שם, הכול לא ברור שם. מאיפה הפסיקה הזאת? למה היא שייכת? מה העניין? באמת גם החובות שוות? כולם משרתים בצה"ל? כולם משלמים מסים? אולי מישהו יסביר פעם איך עושים שיהיו גם חובות שוות וגם זכויות שוות ולא תיעשה ההפרדה הזאת?

אני מציע לממשלה הזאת, אבל היא בטח לא תספיק, אני מציע לעצמנו, כשנהיה בממשלה הבאה, לחוקק חוק ברור, שיגדיר את הדברים, כדי שמי שעושה יותר יקבל יותר, ולא מין דברים שאי-אפשר לסבול, שאינם הגונים והם מסתתרים תחת כל מיני שמות.

התוכנית הלימודית בכל המקומות צריכה להיות כזאת שמתאימה לאמרה "חנוך לנער על-פי דרכו". יש מגזרים שונים, יש שיטות שונות. כל מי שמחנך ברוח היהודית, ואני  מדבר על העם היהודי, ודאי ראוי וודאי טוב. ודאי ראוי לתגבר את זה. אני מציע לעצמנו לכבד זה את זה גם בתוכניות הלימודים, ובתנאי שהן בתחום היהודי ולא פורצים כל גדר תחת שמות כגון ליברליזם ודברים אחרים, שלא ראוי לפעמים להזכיר אותם פה מעל במת הכנסת.

שר החינוך לא יכול, ולי אין ציפייה שבחודש הזה הוא יעשה משהו. זה חבל, כי אני חושב שהוא לא יהיה שר החינוך בשנה הבאה. אני מקווה שאנחנו באיחוד הלאומי - מפד"ל נוכל למנות איש מטעמנו - -

סגן שר הרווחה אברהם רביץ:

אבל מי יהיה מטעמכם?

היו"ר עבד-אלמאלכ דהאמשה:

קודם צריך ראש ממשלה, אחרי זה שר חינוך.

אורי אריאל (האיחוד הלאומי - מולדת - תקומה):

- -  שבכוחות משותפים, יחד עם אגודת ישראל, ש"ס, הליכוד ואנחנו, האיחוד הלאומי - נרכיב ממשלה עם הליכוד. שר החינוך, בעזרת השם, יהיה שלנו. לסקרנות - ובזה אסיים, היושב-ראש - של מורי ורבי חבר הכנסת הרב רביץ, אני אגיד לך את האמת בגילוי לב, בלי שכולם ישמעו: אני הייתי רוצה להיות, אבל אומרים שיש בכירים שאולי להם ראוי לתת קודם. אני אומר לך שנגמור את זה בדרכי שלום.

היו"ר עבד-אלמאלכ דהאמשה:

חבר הכנסת אריאל, בסדר, שמענו. הייתי מציע לך לשנות כתובת אם אתה רוצה ברצינות להיות שר החינוך, כי עוד לא היה שר החינוך מתוך האדמות הכבושות, ולא יהיה, עד כמה שהדעת משגת.

אורי אריאל (האיחוד הלאומי - מולדת - תקומה):

בעזרת השם, יהיו סגנים גם מסיעות אחרות. בעזרת השם, בכוחות משותפים נביא את החינוך לדרגה אחרת, לדרגה של יהודים שגאים בחינוך שהם נותנים לילדיהם.

מלה אחרונה - החינוך ממעונות-היום ועד גמר האוניברסיטה צריך להיות באמת חינם. יש לזה מקורות שאפשר להצביע עליהם, ואני מקווה שבתקציב 2006  ניתן  לזה ביטוי.

היו"ר עבד-אלמאלכ דהאמשה:

תודה לחבר הכנסת אריאל. יעלה ויבוא שר החינוך, התרבות והספורט, חבר הכנסת מאיר שטרית.

למען האמת, הייתי תומך במלה האחרונה שלך, שכל החינוך יהיה חינם. זה באמת יכול להיות טוב לכל התושבים ולכל האזרחים. הלוואי שאכן כך אפשר יהיה לעשות. בבקשה, אדוני השר.

שר החינוך, התרבות והספורט מאיר שטרית:

אדוני היושב-ראש, רבותי חברי הכנסת, ראשית אני רוצה להודות לסיעות שהגישו את ההצעות לסדר-היום, כי נושא המאבק באלימות חשוב וראוי שהוא לא ירד מסדר-היום הציבורי. בניגוד למזג האוויר, שכולם מדברים עליו חדשות לבקרים אך איש אינו יכול לעשות דבר כדי להשפיע על מהלכו, אלימות היא מעשה ידי אדם. בכוחנו לשנות את ההתנהלות ואת ממדיה. ובכל זאת, מדברים על אלימות במיוחד כאשר קורה משהו חריג או קשה, הנופל עלינו כרעם ביום בהיר.

אני רוצה לטעון, שהדבר איננו מתנהל כך בכל הנוגע למערכת החינוך. מערכת החינוך פועלת למאבק באלימות מדי יום ביומו לאורך זמן, באופן רציף ואינטנסיבי, וזאת באמצעות הקניית ערכים לתלמידים, מגוון תוכניות של כישורי חיים ושיפור האקלים הבית-ספרי, החל מגן-הילדים ועד לסיום בית-הספר העל-יסודי.

לא אחדש אם אומר, שהמאבק באלימות הוא מאבק מר ועיקש ואיננו בבחינת "זבנג וגמרנו". על כן פירותיו אינם ניכרים בשטח באופן מיידי. עם זאת, יש כמה סימנים מעודדים שארחיב עליהם את הדיבור בהמשך דברי. הסקר של פרופסור רמי בנבנישתי, שהתפרסם בעצם ימים אלה, ובעקבות ממצאיו מתכנסת היום הכנסת לישיבת פגרה מיוחדת, הוא הסקר השלישי שעורכת מערכת החינוך במהלך תשע השנים האחרונות.

דווקא בשל הרצון לטפל בנגע האלימות בצורה רצינית ומקצועית, ולא להסתירה, התקבלה במשרד החינוך החלטה עקרונית, לסקור אחת לשלוש שנים מדגם גדול של תלמידים, מורים ומנהלים כדי לקבל תמונת מצב אמיתית ואמינה לגבי ממדי האלימות במערכת החינוך.

בניגוד לרושם העולה מהכותרות בכלי התקשורת על ממצאים מדאיגים ועל היקף תופעת האלימות בקרב ילדים ובני נוער, ממצאי הסקר אומנם אינם מרשימים, אך הם מראים כי אין עלייה ברמת האלימות בבתי-הספר. בחלק מהממצאים יש יציבות ואף ירידה ברמת האלימות המתונה, האלימות המילולית ונשיאת נשק בתוך בתי-הספר. ממצאים אלה תואמים את ממצאי המשטרה, המדווחים על ירידה בפתיחת תיקים ובעבירות של בני נוער.

עם זאת, מובן שאין להקל ראש ולנוח על זרי הדפנה. הנתונים עדיין קשים ומדאיגים, אף שלפי הסקר כ-70% מהתלמידים חושבים כי בית-הספר מתמודד עם תופעת האלימות בצורה סבירה.

הנתונים המדאיגים שבסקר הארצי האחרון מצביעים על שיעור גבוה מאוד של אלימות מילולית-רגשית -  80%; שיעור גבוה של אלימות מתונה - 58%; שיעורים נמוכים אם כי לא מבוטלים של אלימות קשה - 19%; ושל הטרדה מינית - 20%.

הסקר נותן תמונה מדוקדקת של רמת האלימות במגזרים השונים. רמת האלימות במגזר הערבי, ובעיקר במגזר הבדואי, גבוהה יותר. בניתוח השונות בין הקבוצות נמצא שהקבוצות הפגיעות יותר הן של בנים, תלמידים צעירים יותר, והמגזרים הלא-יהודיים, בעיקר המגזר הבדואי.

יש לציין עם זאת, כי בין השנים תשנ"ט ותשס"ה חלה ירידה עקבית ברוב סוגי האלימות - בעיקר בתחום החשיפה לנשק - ובהערכת החומרה של הבעיה, בעיקר בקרב התלמידים במגזר היהודי. חשוב לציין את העובדה המצערת, שנמצאה עלייה בתחושת חוסר הביטחון אצל התלמידים.

הסקר מאפשר גם לנו לזהות את מקומות החולשה במערכת, הדורשים התערבות דחופה, בצד מקומות שהצליחו להתמודד עם האלימות. הסקר יסייע לנו לקבל החלטות לגבי המשך השקעת משאבים וידע במקומות המועדים. במחקר זה, כמו גם במחקרים אחרים, מתחזקת הטענה כי יצירת אקלים מיטבי בבתי-הספר תוביל לירידה ברמות האלימות, בעיקר באלימות המתונה.

כשאני מדבר על אקלים בית-ספרי אני מתייחס למשתנים העולים מהמחקר, כגון מדיניות ברורה, אכיפת נהלים ומרכזיותו של מנהל בית-הספר והצוות החינוכי בטיפול בנושא.

מהמחקר מתחדד גם הצורך לאתר בתי-ספר שבהם רמת האלימות גבוהה כדי לסייע להם בתמיכה ובהדרכה, הן בטיפול מערכתי בתופעת האלימות והן ביצירת קבוצות טיפול לילדים עם בעיות התנהגות. הנושא עלה, בין היתר, במסגרת ועדת השרים למאבק באלימות. נדרש תקציב מיוחד לטיפול בבתי-הספר שאנו מכנים אותם "בתי-ספר אדומים", שרמת האלימות בהם גבוהה במיוחד.

הממצא המדאיג ביותר בסקר מבחינת המורים הוא שהם הציבור הנפגע יותר על-ידי התלמידים, לעומת השנים הקודמות. אני רוצה לומר בצורה הברורה ביותר, שמערכת החינוך תפעל בכל המעגלים לעצירת תופעה חמורה זו, החל בחיזוק מעמדו של המורה, עבור להכשרה להתמודדות עם קונפליקטים וחיזוק הקשר מורים-תלמידים וכלה בענישה ובטיפול בתלמידים שיפגעו בעובדי הוראה.

המסר בעניין זה חייב להיות חד-משמעי וברור, כי רמת האלימות במערכת החינוך ובארץ בכלל היא ללא ספק גבוהה. הטיפול באלימות מורכב ורב-ממדי - יש צורך בחיזוק שיתופי הפעולה בין הגורמים השונים במשרדי הממשלה וברשויות המקומיות. שיתופי הפעולה בין כל אלה צריכים לבוא לידי ביטוי בזיהוי מקורות האלימות וביצירת פתרונות מערכתיים ומקומיים לתופעה מסוכנת זו, המאיימת על מערכת החינוך ועל החברה בכללותה.

משיקולים אלה הקים, כפי שציינתי, ראש הממשלה אריאל שרון את ועדת השרים למאבק באלימות, בראשות השר לביטחון הפנים גדעון עזרא. בוועדת השרים הציגה לאחרונה מערכת החינוך תוכנית מערכתית מקיפה לצמצום ממדי האלימות. היא כוללת מהלכים חינוכיים ערכיים, שינויים ארגוניים, חיזוק נוהלי המשמעת ואכיפתם, הגברת המערך המסייע לאבחון ולטיפול בבתי-הספר שרמת האלימות בהם גבוהה ולטיפול בילדים עם בעיות התנהגותיות. כמו כן, תגבור המערך היישובי לגיבוש תוכנית יישובית למאבק באלימות, אשר תכלול מנגנון של מעקב ובקרה.

מערכת החינוך הכפילה בשנה האחרונה את  מספר היישובים בתוכניות למניעת אלימות - אס"א, ראשי התיבות של אלימות, סמים ואלכוהול. השנה פועלים במסגרת חשובה זו 60 יישובים, לעומת עשרה יישובים לפני שלוש שנים. משרד החינוך הקצה ליישובים אלה תקציב ייחודי לפעולה בנושא בהיקף של 100,000 שקל לשנה, למשך שלוש שנים, כאשר היישוב הכלול בתוכנית התחייב להקצות ממקורותיו 50,000 שקל על כל 100,000 שקל שמקצה המשרד. אולם, לצערי טרם הוקצו למשרד החינוך המשאבים הייחודיים ממשרד האוצר ליישום מלא של המלצות ועדת השרים.

לכולנו ברור, שכדי שנוכל לראות תוצאות משמעותיות של צמצום הנגע, אין די בפעולות אלה. ההתמודדות עם האלימות חייבת להיעשות, כפי שכבר הבהרתי, במכלול ובמגוון של צעדים בתחומים רבים. כיום יש מודעות גדולה יותר בציבור בכלל ובמיוחד בקרב אנשי חינוך, אנשי החוק, המשפט והאכיפה, להשלכות ההרסניות של האלימות על רקמת החיים ועל איכותה של החברה בישראל.

פתרון אמיתי לבעיית האלימות ולטיפוח האקלים הבית-ספרי צריך להיעשות במערכת החינוך כולה – מורים, הורים, תלמידים, בית-הספר והקהילה. שינוי משמעותי באקלים בית-הספר יכול להיווצר רק בעקבות חבירה ועשייה משותפת של כל הגורמים, של כולנו. בהקשר זה אני רואה חשיבות מיוחדת למעורבות ההורים ולקשר הבלתי-אמצעי בינם לבין בית-הספר בכל הקשור למאבק באלימות.

עלינו לזכור כי נגע האלימות בחברה הישראלית הוא היום איום משמעותי על הביטחון האישי של כל אחד ואחד מאתנו, אזרחי ישראל, כי בנפשנו הדבר.

אני מבקש, היושב-ראש, להוסיף מלים אחדות לדברי מציעי ההצעות. ראשית, אני שמח שחבר הכנסת אורי אריאל הגיע למועדון, כשגם הוא תומך בקיצוץ בתקציב הביטחון. אני מבקש לציין, חבר הכנסת אריאל, שבשנת 2003/04 היתה הפעם הראשונה שנעשה קיצוץ ריאלי בתקציב הביטחון, אף שלצערי גם אז היתה התנגדות חריפה מאוד לקיצוץ הזה והתקציב לא קוצץ כפי שהצענו, כי ראש הממשלה התערב ומנע את הקיצוץ. אני מסכים אתך לגמרי, שביטחונה של מדינת ישראל בעתיד תלוי יותר בחינוך היום מאשר בביטחון. החינוך הוא הביטחון של מדינת ישראל.

רק חינוך שיבטיח שכל תלמיד יגיע למיצוי מקסימום הפוטנציאל שלו יכול לגרום שכל לבנה בחומת ההגנה של מדינת ישראל - כל תלמיד כזה, כל ילד כזה - תהיה חזקה מספיק, אחוזה היטב בין הלבנים האחרות ולא תיווצר פרצה בחומה. אם רק חלק מהתלמידים הללו, אם הלבנים הללו שבורות, נוצרת פרצה בחומה וכל החומה לא שווה כלום. לכן, במידה רבה המרכיב החשוב ביותר בעוצמתה של מדינת ישראל  הוא החוסן החברתי, שאותו אפשר לפתח באמצעות חינוך.

חברי חברי הכנסת, לדעתי, חינוך ורווחה הם כלים שלובים. המקור לתקציב, חבר הכנסת אריאל, יכול לבוא לא רק מתקציב הביטחון, אלא גם מתקציבי רווחה. ככל שאתה משקיע יותר בחינוך, מחר אתה יכול לחסוך את זה פי-מאה ברווחה. ככל שאתה מקצץ בחינוך, אתה עשוי לשלם את זה מחר פי-עשרה ברווחה.

עשיתי פעם חשבון שלהחזיק אסיר בבית-סוהר במשך שנה עולה כמו העלות של חינוך תלמיד מגן-הילדים ועד האוניברסיטה, כולל. אני חושב שברור לכולם איפה עדיף להשקיע את הכסף. היפה בעניין הוא, שאם נותנים חינוך כמו שצריך בדור אחד, ומונעים תוספת של ילדים ודורות נוספים לשורות המצוקה – אם אתה עושה את זה בדור אחד, אתה יכול לחסוך כל כך הרבה כסף מתקציב הרווחה, שיכסה על כל ההשקעות שלך בחינוך.

לכן, בברירה הזאת אני בוודאי מאלה שחושבים שצריך לתת לחינוך את העדיפות העליונה, את המשאבים המתאימים, כדי ששום תלמיד לא ייפול בין הכיסאות.

מבחינתי, אם החברים רוצים, אין לי התנגדות להעביר את הנושא לדיון בוועדת החינוך של הכנסת, ואשמח שמשרדי ישתתף בדיון. תודה, אדוני.

היו"ר ראובן ריבלין:

תודה רבה. רבותי, הצעה אחרת לחבר הכנסת דהאמשה ולחבר הכנסת מרגי, וחבר הכנסת נסים זאב, איך לא, יסיים.

עבד-אלמאלכ דהאמשה (רע"ם):

כבוד היושב-ראש, מכובדי השר, חברי חברי הכנסת, אני בדעה אחת עם חברי המציעים שצריך להילחם באלימות, ואין לי גם מחלוקת לגבי תשובתו של השר. אבל אני רוצה לדבר על אלימות אחרת – אלימות של הממשלה, של כוחות הביטחון, של המשטרה, של משרד הפנים, לגבי הבתים של הערבים הבדואים בנגב. מדובר באלימות של הריסת בתים ואיום בהריסת עשרות בתים נוספים.

רק ביום שני האחרון, 27 בפברואר, נהרסו שישה בתים בכפר אום-תנאן, כפר בלתי מוכר. למדנו לדעת שיש כפרים שלמים בלתי מוכרים במדינה הזאת, רק מפני שהם של תושבים ערבים. אתמול הודבקו כ-70 צווי הריסה על בתיהם של בני שבט אל-עזאזמה באום-תלול, כפר בלתי מוכר אחר. היום הודבקו גם עשרות צווי הריסה לעשרות בתים בכפר עסיר, שליד בית-הכלא בבאר-שבע.

אני טוען שהפתרון אינו בהריסה. ההריסה יכולה רק להרוס – היא הורסת את האדם, את הבית, את החיים ואת כל מה שטוב במדינה הזאת. נדמה לי שההריסה הזאת משפיעה גם על המדינה עצמה. לא יכול להיות שהריסה תהיה הדרך; הדרך הנכונה היא בנייה ולאפשר לאנשים האלה שחיו שם כל השנים, עשרות ומאות שנים, לחיות כמו בני-אדם בבתיהם ובכפריהם. תודה רבה, אדוני.

היו"ר ראובן ריבלין:

תודה. חבר הכנסת מרגי, בבקשה.

יעקב מרגי (ש"ס):

אדוני היושב-ראש, חברי חברי הכנסת, מכובדי השר, האלימות במערכת החינוך היא תוצאה ולא תופעה. אני חושב שהממשלה צריכה לטפל בסימפטומים שמביאים לתופעה הזאת – הן ביצירת הפערים בין הנערים והן בתכנים. כשדיברנו פה על תוכניות טלוויזיה אלימות, בוטות, הסתכלו עלינו כאילו נחתנו מכוכב לכת אחר. זה מתנפץ לנו היום בפנים  - האלימות בחברה, האלימות במערכת החינוך, והממשלה הזאת נתנה מאיץ, קטליזטור, לכל זה על-ידי הגדלת הפערים, הקיצוצים, התעלמות ואי-מתן הזדמנות שווה לכל בני-הנוער.

היו"ר ראובן ריבלין:

תודה. חבר הכנסת נסים זאב – בבקשה, אדוני.


נסים זאב (ש"ס):

אדוני היושב בראש, כבוד השר, כל הסקרים הוכיחו שהאלימות באה ממניעים של עוני. זה מרכיב מאוד מרכזי. כשיש עוני, יש גם אלימות, אבל כדי להתגבר על אלימות צריך לשנות גם את התכנים בבתי-הספר. במקום שיעור בחינוך מיני, תנו שיעור בהלכות דרך-ארץ - -

אילן שלגי (הסיעה החילונית):

- - -

נסים זאב (ש"ס):

- - במקום לתת שיעור בקרטה, תנו שיעור במוסר.

קריאות:

- - -

נסים זאב (ש"ס):

אי-אפשר ללכת קדימה בהתנתקות חד-צדדית, התנתקות משורשים, התנתקות מערכים, התנתקות מתורת ישראל, ולומר: למה יש סמים? למה יש אלימות? בואו נפתור את הבעיה עם כסף. לא צריך לקצץ בביטחון, צריך לחשוב אחרת, חשיבה שונה, ערכים שונים. להחדיר לנוער הזה שסימנתם אותו כל כך הרבה שנים, אתם, אנשי שינוי, תוציאו קצת את הרעל שהחדרתם בהם.

אתי לבני (הסיעה החילונית):

את החינוך המיני נוציא.

היו"ר ראובן ריבלין:

רבותי, תמה ההתנגחות ותם הדיון. אני מציע לכם, קחו את חבר הכנסת נסים אצלכם לאספות הבחירות, הוא יאמר את הדברים, תצעקו עליו וכך נוכל לקיים דיונים, אך פה בכנסת צריך להצביע.

ובכן, השר הציע להעביר לוועדה. האם חבר הכנסת אורי אריאל מסכים להעביר לוועדה? מי הציע במקום אורי אריאל? חבר הכנסת נהרי מסכים. חבר הכנסת אריאל לא נמצא, לכן נצביע על הצעתו של חבר הכנסת נהרי. מי שבעד – לוועדה. יושב-ראש הסיעה, אתה מסכים לוועדה, לכן, את שתיהן נעביר לוועדה. נא להצביע. מי שבעד הוא בעד להעביר לוועדה, לאחר שחבר הכנסת נהרי הסכים וחבר הכנסת הנדל הסכים בשם אורי אריאל. יש כאן הסכמה כך שלא צריך להתרגש.

הצבעה מס' 4

בעד ההצעה להעביר את הנושאים לוועדה – 24
בעד ההצעה שלא לכלול את הנושאים בסדר-היום  – אין
נמנעים – אין
ההצעה להעביר את הנושאים לוועדת החינוך, התרבות והספורט נתקבלה.

היו"ר ראובן ריבלין:

24 בעד, אין מתנגדים, אין נמנעים, אני קובע שההצעות בנושא האלימות במערכת החינוך, של חברי הכנסת משולם נהרי ואורי אריאל, יעברו לוועדת החינוך, התרבות והספורט על מנת לקיים דיון בעקבות ההצעות לסדר-היום שעלו כאן. רבותי חברי הכנסת, תמו ההצעות לסדר-היום.


הצעת חוק בתי-המשפט (תיקון מס' 42 והוראת שעה), התשס"ו-2006
[מס' 2914; "דברי הכנסת", מושב שני, חוב' י"ח, עמ' 10101;  נספחות.]
(קריאה שנייה וקריאה שלישית)

היו"ר ראובן ריבלין:

אנחנו עוברים לחקיקה על-פי בקשת הממשלה. לפנינו שני חוקים. חוק אחד - הצעת חוק בתי-המשפט (תיקון מס' 42 והוראת שעה).

אני רוצה להפנות את תשומת לבכם, חברי כנסת רבים מגיעים לכנסת כאשר הם יודעים את סדר-היום ומתוך כוונה להתנגד להצעות חוק מטעם הממשלה או לתמוך בהן. הממשלה לא יכולה לעשות שימוש לרעה בהליכי הכנסת, וכאשר היא רואה שאין לה רוב, להוריד מסדר-היום. חוק שהממשלה תבקש ממני לעלות על סדר-היום בזמן פגרת בחירות, והיא תסיר אותו מסדר-היום, אני לא אעלה אותו פעם נוספת בכנסת השש-עשרה.

הערתו של חבר הכנסת גפני היא הערה נכונה. בפעם הקודמת הוא הגיע לכאן על מנת להתנגד, בין השאר, להצעת חוק בתי-המשפט (תיקון מס' 42 והוראת שעה), ואז הורד העניין מסדר-היום. והנה שבוע לאחר מכן מחייבים אותו לבוא פעם נוספת, אם כי, חובתו כחבר הכנסת לבוא בכל פעם ש-75 מחבריו חותמים על בקשה לכנס את הכנסת ו-10% מהם לא מגיעים לכנסת. לכן אני מקבל את הצעתו של חבר הכנסת, אבל אין מענישים אם לא מזהירים, בהתאם למסורתנו, תורתנו ודברי חז"לינו, ולכן אני בא ואומר לממשלה, הרף לך; תדעי, כל הצעת חוק שתעלה ואת תורידי אותה מאיזו סיבה, תהא אשר תהא,  לא אעלה אותה בכנסת זו על סדר-היום.

אבקש מיושב-ראש ועדת החוקה של הכנסת לעלות על מנת להציג את הצעת חוק בתי-המשפט (תיקון מס' 42 והוראות שעה) ואת כל ההסתייגויות הקיימות לה. לאחר מכן נמצאים לפנינו שני מסתייגים, חבר הכנסת גפני וחבר הכנסת נסים זאב, לכל אחד מהם יהיו חמש דקות על מנת לנמק את כל הסתייגויותיהם. יושב-ראש הוועדה הנכבד, בבקשה.

מיכאל איתן (יו"ר ועדת החוקה, חוק ומשפט):

אדוני היושב-ראש, כנסת נכבדה, לפני שאתה עושה תעמולה בעד הסתייגות כזאת או נגד, אני מבקש לאפשר לי - - -

היו"ר ראובן ריבלין:

קודם כול נשמע את דבריך.

מיכאל איתן (יו"ר ועדת החוקה, חוק ומשפט):

כן. אדוני היושב-ראש, כנסת נכבדה, אני מבקש להביא למליאת הכנסת לאישור בקריאה שנייה ושלישית הצעת חוק שמאפשרת בהוראת שעה להקל מצוקה גדולה מאוד שיש לאזרחי מדינת ישראל. אנחנו עושים את זה לא כהבטחת בחירות אלא לפני הבחירות. אנחנו מבקשים, חברי הכנסת מכל המפלגות, לחוקק חוק שיאפשר להכניס למערכת בתי-המשפט שופטים במעמד של שופט עמית. שופט עמית יכול להיות מי שהיה שופט אבל פרש מכהונתו השיפוטית, הוא לא יכול להיות מי שעבר את גיל 75 – יש שופטים שפורשים בגיל צעיר יותר, יש שופטים שפורשים בגיל 70 -  הוא יוכל להיות תקופת כהונה אחת בלבד, הכול בהוראת שעה והכול במטרה להקל את העומס בבתי-המשפט.

אני חושב שהחוק הזה הוא חוק ראוי. אני לא רוצה לומר שאין כאן פגיעה מסוימת באיכות השירות שתינתן לציבור, עדיף היה שבמקום להיזקק לדרך של גיוס שופטים לפרק זמן קצוב נוסף, רובם יהיו כנראה בגילים מבוגרים יותר, עדיף היה שמשרד האוצר יקצה תקנים ומצבת השופטים בישראל תוגדל באורח קבוע. אבל המציאות היא, שהיינו צריכים לעשות פשרה עם צורכי התקציב. השימוש במוסד הזה של שופט עמית אמור להוביל פשרה בין הצרכים התקציביים, היכולות התקציביות, לבין האילוצים או הצורך לקיים רמת שיפוט נאותה.

אנחנו לא מפקירים את רמת השיפוט, הוא יופקד בידי השופטים, שופטים טובים בעלי ניסיון, ואנחנו גם נבחן את כל השיטה הזאת, מאחר שההוראה הזאת היא הוראת שעה ובמהלך התקופה נוכל לבחון אם להאריך אותה ולהפוך אותה להוראת קבע או להפסיק אותה בתום התקופה הקבועה בחוק. תודה.

היו"ר ראובן ריבלין:

כבוד יושב-ראש הוועדה, בשם כמה חברים אני רוצה לשאול שאלה. קודם כול, שר המשפטים ממנה את השופט העמית ולא הוועדה למינוי שופטים.

מיכאל איתן (יו"ר ועדת החוקה, חוק ומשפט):

לא, הוועדה. אנחנו תיקנו את זה, לא?

היו"ר ראובן ריבלין:

לא.

אברהם רביץ (דגל התורה):

מי ימנה אותם?

היו"ר ראובן ריבלין:

כתוב כך: "שופט עמית – 10א(א) שר המשפטים ימנה, לפי בחירת הוועדה".


מיכאל איתן (יו"ר ועדת החוקה, חוק ומשפט):

מתוך מה אתה קורא?

היו"ר ראובן ריבלין:

מתוך החוק שלך.

מיכאל איתן (יו"ר ועדת החוקה, חוק ומשפט):

"לפי בחירת הוועדה".

היו"ר ראובן ריבלין:

הבנתי. זאת אומרת, הוועדה למינוי שופטים.

מיכאל איתן (יו"ר ועדת החוקה, חוק ומשפט):

כן, זה היה בוורסיה הראשונה, היה כתוב ששר המשפטים ימנה ואנחנו שינינו את זה וקבענו בוועדה, שהוועדה למינוי שופטים.

היו"ר ראובן ריבלין:

תענה על ההסתייגות של חבר הכנסת גפני?

מיכאל איתן (יו"ר ועדת החוקה, חוק ומשפט):

אם היא תעלה; יכול להיות שהוא ויתר עליה.

היו"ר ראובן ריבלין:

אם הוא ויתר, ודאי. אבל אני  רוצה לשאול, מדוע לא להחיל  את אותו היגיון - - -

מיכאל איתן (יו"ר ועדת החוקה, חוק ומשפט):

תן לו, הוא ישאל את זה.


היו"ר ראובן ריבלין:

אתה תשאל ואתה תענה, אני רוצה לשמוע את תשובתך. לכאורה, נראית בעיני הצעתו של גפני, כפי שאני קורא אותה בהסתייגות, מאוד הגיונית, אבל כנראה יש תשובה ליושב-ראש הוועדה להפעיל את שיקול דעתי - כחבר הכנסת אני רוצה לשמוע. חבר הכנסת, בבקשה.

משה גפני (דגל התורה):

אני מוותר על הנימוק.

היו"ר ראובן ריבלין:

אתה מוותר? אתה רוצה שאני אצביע בעד הנימוק שלך? תסביר לי, אני רוצה להבין, אני בהחלט פתוח. אתה לא רוצה, תדבר דקה, אני רוצה שיושב-ראש הוועדה ישכנע אותי מדוע אני צריך להתנגד להסתייגות שלכאורה היא הגיונית, כי הרי לא ימונה דיין אלא אם כן הוועדה תקבע אותו ושר המשפטים יאשר את זה.

משה גפני (דגל התורה):

נכון. אדוני היושב-ראש, אותם הכללים שחלים על בתי-המשפט בחוק הזה יחולו על בתי-הדין הדתיים, כאשר מדובר על מצב שכתוצאה ממנו הביאו את החוק הזה - הרכבים חסרים של בתי-המשפט, ויש עינוי דין לאנשים. אותו הדבר, גם הוועדה למינוי דיינים לא מינתה דיינים חדשים, יש הרכבים חסרים, הציבור סובל. זו פעם ראשונה שמביאים לכנסת חוק שיגרום לאפליה בלתי מתקבלת על הדעת בין הנזקקים לבתי-המשפט לבין הנזקקים לבתי-הדין הרבניים.

היו"ר ראובן ריבלין:

תודה רבה. חבר הכנסת גפני, הואיל ופה יש אנשים עם דעות מקובעות, תסביר לי רק דבר אחד: מדוע לא העלית את הנושא הזה לדיון בוועדת החוקה, חוק ומשפט, אלא העלית את זה לדיון רק בהסתייגות? אני חושב שמה שאתה אומר מאוד הגיוני.

משה גפני (דגל התורה):

אדוני היושב-ראש, העליתי את זה בוועדת החוקה. היה ויכוח קשה על העניין הזה. נדמה לי אפילו שהצלחנו לשכנע את יושב-ראש הוועדה, אבל מכיוון  שמשרד המשפטים עמד על דעתו הבלתי-מתקבלת על הדעת, המליאה היא המחליטה. אני מאוד מבקש את ההיגיון - ולהביא בחשבון את הסבל של הנזקקים לבתי-הדין.

היו"ר ראובן ריבלין:

תודה רבה. חבר הכנסת נסים זאב, האם אדוני רוצה לנמק? יושב-ראש הוועדה ישיב לכל המסתייגים.

נסים זאב (ש"ס):

אדוני היושב בראש, כנסת נכבדה, השאלה שנשאלה כאן היא מדוע לא היתה חקיקה מיוחדת בנושא הדיינים. נכון, יש היגיון אולי שאין צורך ולהשאיר את המצב כפי שהוא כשאין צורך בדיינים נוספים או בשופטים נוספים. אבל כאשר פורצים את המוסכמות ובאים ואומרים: לשופטים אנחנו מתייחסים אחרת, ובפרט שאנחנו יודעים ששופט מסוים עומד לסיים את הקדנציה שלו בימים הקרובים, או בחודשים הקרובים, ויכול להיות שכל המהלך הזה נעשה כמעט בשבילו, כדי שימשיך לכהן בנשיאותו כשופט בית-המשפט העליון - אני לא רואה שאפשר להפלות בין דיין לשופט. העיוותים, אגב, קיימים גם בנושאים רבים אחרים.

אני, למשל, הבאתי את הצעת חוק הדיינים, שלא להפלות בין דיין לשופט, כאשר שופט לא צריך לגור במקום שהוא מכהן בו, ולגבי דיין ביקשתי הצעה דומה, ובאה הכנסת ועמדה על רגליה האחוריות ואמרה "לא". אז יש אפליה, ואת האפליה הזאת צריך לתקן. אם מחליטים שיש צורך בשופטים, ואנחנו  מוכנים ששופטים עד גיל 75 יוכלו לכהן כשופטים עמיתים, אין שום סיבה בעולם שעל דיינים לא יחול אותו דין.

היו"ר ראובן ריבלין:

תודה רבה. יושב-ראש הוועדה, נא להשיב.

מיכאל איתן (יו"ר ועדת החוקה, חוק ומשפט):

אדוני היושב-ראש, כנסת נכבדה, אני רוצה לענות לחבר הכנסת גפני. הטענה שכאילו העניין הזה נדון בוועדת החוקה היא פשוט לא נכונה.

משה גפני (דגל התורה):

העליתי.

מיכאל איתן (יו"ר ועדת החוקה, חוק ומשפט):

העלית בדיון המסכם ואמרת: אני מבקש שהחוק הזה יחול גם על דיינים. עם כל הכבוד, אני יושב-ראש ועדת החוקה ארבע שנים, ואני לא זוכר פעם אחת שמישהו מהציבור הדתי והחרדי בא אלי בטענה שנהגתי כלפיו בצורה לא הגונה, לא ישרה, לא מתחשבת, ואפילו אם מותר לי להגיד - לא אוהדת.

משה גפני (דגל התורה):

לא אמרתי.

מיכאל איתן (יו"ר ועדת החוקה, חוק ומשפט):

אני לא אומר שאמרת.

משה גפני (דגל התורה):

אמרתי שמשרד המשפטים - - -

מיכאל איתן (יו"ר ועדת החוקה, חוק ומשפט):

אני ראשית כול רוצה לנקות את עצמי מהאשמה שיש לי משהו נגד הדיינים.

משה גפני (דגל התורה):

אני מסכים.

מיכאל איתן (יו"ר ועדת החוקה, חוק ומשפט):

באופן אישי, עמדותי ידועות, יש לי רקורד, אין לי שום דבר נגד.

אני שומע את יושב-ראש הכנסת אומר: מיקי, למה לא בעצם? ואני אומר: אתה יודע מה? אני באמת לא יודע למה לא, אבל אני גם לא יודע למה כן.

משה גפני (דגל התורה):

מאותה סיבה.

מיכאל איתן (יו"ר ועדת החוקה, חוק ומשפט):

באה אלי הממשלה, הגישה הצעה שהכינה הנהלת בתי-המשפט, הביאה את הנימוקים, הביאה את הצורך. זה לא בא כלאחר-יד. מי מנע מהנהלת בתי-הדין הרבניים, או מכל גורם אחר, להביא את ההצעה, להביא דיון, להביא נתונים? אי-אפשר לחוקק חוק, ובישיבה האחרונה מופיע חבר הכנסת גפני ואומר: רגע אחד, גם לדיינים. אני אמרתי: נכון, למה לא לדיינים? אמרו לי: מיכאל איתן, עם כל הכבוד, החוק הזה כבר מוכן מנוסח ומאורגן. אם צריך לדיינים, או לא צריך לדיינים, נביא לך את זה לוועדה. אני לא יכול לחוקק חוק  באלתור, בדקה התשעים, בלי שום מידע בוועדה.

משה גפני (דגל התורה):

זה היה בכל הדיונים. ישבו נציגים של בתי-הדין.

מיכאל איתן (יו"ר ועדת החוקה, חוק ומשפט):

חבר הכנסת גפני, מאוד התרשמתי מהדאגה שלך לעקרון השוויון. אמרת, איך יכול להיות, רק דאגו לבתי-המשפט האזרחיים ולא לרבניים. עם כל הכבוד, לו לפחות היית בא ואומר, ההוראה הזאת תחול על כל בתי-הדין הדנים במעמד האישי – לקאדים ולדרוזים - - -

משה גפני (דגל התורה):

אמרתי - - -

מיכאל איתן (יו"ר ועדת החוקה, חוק ומשפט):

לא, זו לא ההצעה שלך.

משה גפני (דגל התורה):

זה בדיוק מה שהיה בוועדה.

מיכאל איתן (יו"ר ועדת החוקה, חוק ומשפט):

אדוני, ההצעה שלך לא היתה - - -

משה גפני (דגל התורה):

- - -

מיכאל איתן (יו"ר ועדת החוקה, חוק ומשפט):

חבר הכנסת גפני, ההצעה שלך לא היתה על בסיס של הכנה מדוקדקת מראש על בסיס נתונים. אין לי טענה לזה שאתה דואג לבתי-הדין הרבניים. אדרבה, ויהיו כמוך עוד מליצי יושר. הטענה שלי היא, שהדרך שבה אתה רוצה להשתמש במנגנון החקיקה, אני לא אומר שהיא לא חוקית - אני דווקא רוצה לחלוק לך ולחבריך שבחים. לא מעניין אותם הדיון, לא מעניין אותם כלום. הם שומעים בית-דין רבני, הם ירימו יד, וזו זכותם המלאה. יש כאלה מהצד השני, שכאשר אומרים בית-דין רבני, ירימו יד ויצביעו ההיפך. אני מכבד את אלה שמוכנים לשבת פה שעות בכנסת רק בשביל להרים יד בסוף. אני מכבד את זה. אני מוכן גם להפסיד אצלם ולהסיר בפניהם את הכובע ולהגיד להם: כל הכבוד שהצלחתם. לכן - - -

היו"ר ראובן ריבלין:

יש לי שאלה לפני שאתה ממשיך. אני רוצה לדעת, אם למשל היום יגיש חבר הכנסת גפני, בכנסת הזאת או בכנסת הבאה, או כל חבר כנסת אחר, הצעת חוק שבה ישוו את מעמדם של שופטים עמיתים לדיינים ולקאדים עמיתים, האם משרד המשפטים יתמוך בכך?

צבי הנדל (האיחוד הלאומי - מולדת - תקומה):

זה לא יעבור.

היו"ר ראובן ריבלין:

תסמוך עלי.

מיכאל איתן (יו"ר ועדת החוקה, חוק ומשפט):

אני אומר לך מתוך מה שאני דיברתי אתם, החוק הזה לא חל לא רק על אלה. הוא לא חל  על בתי-דין לעבודה, למשל, או על בתי-דין צבאיים. כל בית-דין והמאטריה שלו.

היו"ר ראובן ריבלין:

אין שם - - -


מיכאל איתן (יו"ר ועדת החוקה, חוק ומשפט):

אני לא יודע כמו שאתה לא יודע. זה לא מצב לדיון במליאה.

מל פולישוק-בלוך (הסיעה החילונית):

לא לעשות אפליה. לא צריכים לעשות אפליה - - -  לחוקק חוק שצריך.

היו"ר ראובן ריבלין:

יש לו הסתייגות. אני יכול להצביע בעד ההסתייגות. אני רוצה לדעת אם להצביע. אַת נגד. אני מבין עמדה שהיא נגד אפריורי, אבל אני רוצה להבין.

מל פולישוק-בלוך (הסיעה החילונית):

- - -

היו"ר ראובן ריבלין:

הצפיפות בבתי-הדין הרבניים הביאה למצב שבו אתם טוענים טענות קשות על מתן שירות לאזרחים.

מיכאל איתן (יו"ר ועדת החוקה, חוק ומשפט):

אני חושב שהליך החקיקה צריך להתנהל כמו שהוא צריך להתנהל, והכנסת תאמר את דברה. אני רק אומר פעם נוספת, היה עדיף – אני בטוח גם על דעת אלה שעכשיו נלחמים את מלחמת בתי-הדין הרבניים - לבוא בזמן, להעלות את הנושא, לקבל את הנתונים, לקיים את הדיונים, ולא לנסות לדחוף את זה בדרך-לא-דרך, אבל גם דרך-לא-דרך בדרך הכנסת היא דרך.

היו"ר ראובן ריבלין:

תודה רבה. שמענו את הדברים לכאן ולכאן. שמענו גם שאין שום סיבה להפלות את בתי-הדין הרבניים. השאלה אם ההסתייגויות האלה יכולות לבוא לידי הבנה מבחינה משפטית. אני מבין שהן נעשו על-ידי יועצים משפטיים.

רבותי, אנחנו עוברים להצבעות. ההצבעות הולכות לפי ההסתייגויות. חבר הכנסת גפני, האם ההסתייגות המשווה היא הסתייגות 2 לסעיף 3 בלבד? האם אדוני מוותר על שאר ההסתייגויות?

משה גפני (דגל התורה):

כן.

היו"ר ראובן ריבלין:

יפה. חבר הכנסת נסים זאב, האם פרט להסתייגות 2 לסעיף 3, אדוני מוותר על שאר ההסתייגויות? חבר הכנסת גפני ויתר, הוא עומד רק על ההסתייגות הזאת.

נסים זאב (ש"ס):

כן.

היו"ר ראובן ריבלין:

תודה רבה. לשם החוק ולסעיף 1 ולסעיף 2 אין הסתייגויות, לכן אנחנו מצביעים כהצעת הוועדה. נא להצביע בקריאה שנייה.

הצבעה מס' 5

בעד סעיפים 1-2 – 27
נגד – 10
נמנעים – 1
סעיפים 1-2 נתקבלו.

היו"ר ראובן ריבלין:

27 בעד, עשרה נגד, אחד נמנע. אני קובע ששם החוק, סעיף 1 וסעיף 2 עברו בקריאה שנייה.

הסתייגות 1 לסעיף 3 בטלה.

אנחנו מצביעים על הסתייגות 2 לסעיף 3. מי בעד הסתייגות 2 לסעיף 3? מי נגד? מי נמנע? נא להצביע.


הצבעה מס' 6

בעד ההסתייגות – 22
נגד – 17
נמנעים – אין
ההסתייגות של חברי הכנסת משה גפני ונסים זאב לסעיף 3 נתקבלה.

היו"ר ראובן ריבלין:

22 בעד, 17 נגד, אין נמנעים. אני קובע שההסתייגות התקבלה.

לסעיף 3, לפי נוסח הוועדה, עם ההסתייגות. מי בעד? מי נגד? מי נמנע?

הצבעה מס' 7

בעד סעיף 3, כהצעת הוועדה ועם ההסתייגות שנתקבלה – 37
נגד – 2
נמנעים – אין
סעיף 3, כהצעת הוועדה ועם ההסתייגות שנתקבלה, נתקבל.

היו"ר ראובן ריבלין:

37 בעד, שניים נגד, אין נמנעים. אני קובע שסעיף 3, לרבות ההסתייגות של חברי הכנסת גפני וזאב, נכנסה ואושרה כחלק מהצעת הוועדה.

הואיל וכך, לסעיף 4 קיימת הסתייגות שאנחנו חייבים להצביע עליה. לכן אני מצביע על ההסתייגות לסעיף 4. מי בעד? מי נגד? מי נמנע?

הצבעה מס' 8

בעד ההסתייגות – 22
נגד – 15
נמנעים – אין
ההסתייגות של חברי הכנסת משה גפני ונסים זאב לסעיף 4 נתקבלה.


היו"ר ראובן ריבלין:

22 בעד, 15 נגד, אין נמנעים. אני קובע שההסתייגות נתקבלה והושלמה. לכן אני מוסיף את סעיף 4, על-פי ההסתייגות שנתקבלה.

מי בעד סעיף 4, לפי נוסח הוועדה ועם ההסתייגות שנתקבלה? מי נגד? מי נמנע?

הצבעה מס' 9

בעד סעיף 4, כהצעת הוועדה ועם ההסתייגות שנתקבלה – 35
נגד – 2
נמנעים – 2
סעיף 4, כהצעת הוועדה ועם ההסתייגות שנתקבלה, נתקבל.

היו"ר ראובן ריבלין:

רבותי, לא ביקשו להכניס דיין לבית-המשפט, ביקשו להכניס דיין לבית-הדין הרבני.

35 בעד, שניים נגד, שניים נמנעים. אני קובע שסעיף 4 עבר בקריאה שנייה.

אדוני יושב-ראש הוועדה, האם אני יכול להצביע בקריאה שלישית על הצעת החוק, אשר יצאה מתחת ידי הוועדה, עם ההסתייגויות שנתקבלו, מטעם חברי הכנסת משה גפני ונסים זאב?

מיכאל איתן (יו"ר ועדת החוקה, חוק ומשפט):

כן.

היו"ר ראובן ריבלין:

תודה רבה.

רבותי חברי הכנסת, אנחנו מצביעים בקריאה שלישית על הצעת חוק בתי-המשפט (תיקון מס' 42 והוראת שעה), התשס"ו-2006, בנוסח הוועדה ועם ההסתייגויות שנתקבלו. נא להצביע. מי בעד? מי נגד? מי נמנע?


הצבעה מס' 10

בעד החוק – 37
נגד – 1
נמנעים – 1
חוק בתי-המשפט (תיקון מס' 42 והוראת שעה), התשס"ו-2006, נתקבל.

יובל שטייניץ (הליכוד):

אדוני היושב-ראש, ישבתי במקומו של חבר הכנסת אדלשטיין והצבעתי במקומו.

היו"ר ראובן ריבלין:

טוב.

37 בעד, אחד נגד, אחד נמנע. אני קובע שהצעת חוק בתי-המשפט (תיקון מס' 42 והוראת שעה), התשס"ו-2006, עם התיקונים שנתקבלו בהסתייגות של חברי הכנסת משה גפני ונסים זאב, עברה בקריאה שלישית ותוכנס לספר החוקים של מדינת ישראל.

נסים זאב (ש"ס):

כתוב "נסים זאב ומשה גפני".

היו"ר ראובן ריבלין:

תמיד נסים זאב הוא אחרון. אחרון אחרון חביב. זה כבר נכנס לנוהג של הכנסת.

אני מבקש מיושב-ראש הוועדה ומהייעוץ המשפטי לבדוק, שכאשר נחתום על החוק הוא יותאם להסתייגויות שנתקבלו.

יושב-ראש ועדת החוץ והביטחון, אשר עייף כנראה מניהול הוועדה המיוחדת שהוא מקיים, ישב בכיסאו של יולי אדלשטיין והצביע ממקומו של יולי אדלשטיין. לכן צריך להיחשב שיולי אדלשטיין לא נוכח ולא הצביע, אלא הצביע חבר הכנסת שטייניץ. ובכל מקום שנאמר "אדלשטיין" ייאמר מעכשיו "שטייניץ" לעניין הצעת החוק הזאת.

אדוני יושב-ראש ועדת הכנסת, אני לא יכול לבוא בפגרה ולהודיע לחברי כנסת שימתינו חצי שעה בהפסקה עד אשר אדוני יעלה לסדר-היום הצעות חוק של הממשלה, אשר ביקשה הבוקר לעשות זאת. אלא אם כן אדוני רואה חשיבות רבה ביותר לקונסטיטוציה הישראלית ולפרלמנט.

דניאל בנלולו (יו"ר ועדת הכנסת):

אדוני היושב-ראש, הבוקר הסבירו את הדחיפות של שתי הצעות החוק האלה. כרגע מדפיסים אותן והן יגיעו לכאן בתוך חצי שעה עד שלושת-רבעי השעה.



הצעת חוק תובענות ייצוגיות, התשס"ה-2005
[מס' כ/93; "דברי הכנסת", מושב שלישי, חוב', ל"ט, עמ'  24874; נספחות.]
(קריאה שנייה וקריאה שלישית)


היו"ר ראובן ריבלין:

אני אעלה עכשיו הצעת חוק תובענות ייצוגיות, שנסיים את הדיון וההצבעה בה בתוך רבע שעה. זו הצעת חוק שגם יצאה מידי חברי כנסת וגם הממשלה ביקשה ממני להעלותה על סדר-היום, מן הטעם שהיא הגיעה להסכמות והיא מבקשת לחוקק את החוק הזה, שיצא מתחת ידיו של חבר הכנסת רשף חן. אף שהוא לא רוצה להיות חבר הכנסת הבאה, בהחלט בחוק זה הוא יטיל את רישומו.

אני מודיע לך, רשף חן, כדי שלא יבואו אחרים ויטענו שגם הם רוצים, שלא הייתי מעלה את הצעת החוק – גם בהתייעצות עם יושב-ראש הוועדה, שתמך בכל לבו בהעלאת הנושא ובסיומו בקדנציה הזאת – אם הממשלה לא היתה מודיעה לי היום שהיא מבקשת לראות את החוק גם מטעמה. בבקשה, אדוני, חבר הכנסת מיכאל איתן.

מיכאל איתן (יו"ר ועדת החוקה, חוק ומשפט):

אדוני היושב-ראש, כנסת נכבדה, אני שמח מאוד להיות כאן ולפתוח את הדיון בהצעת חוק תובענות ייצוגיות, התשס"ו-2006, ולהעביר מייד לאחר דברי הפתיחה שלי את השרביט לחבר הכנסת רשף חן, שייתכן שזה יהיה אחד מנאומיו האחרונים בכנסת הנוכחית. בכנסת הבאה הוא כבר לא יהיה אתנו.

אני רוצה להתחיל ולומר את שבחיו. אולי רק מקצת מהם, אבל בהחלט ראוי להזכיר אותם. אחד הדברים המדהימים שאני רואה במשך שנות שהותי כאן במשכן הוא הפער העצום בין התדמית של הכנסת כפי שאתה רואה אותה דרך חברי כנסת כמו רשף חן, לבין מה שהציבור רואה בבית.

חבר הכנסת רשף חן, בתקופת הכהונה הנוכחית, היה אחד החברים הפעילים בוועדת החוקה, חוק ומשפט. הוא משפטן בהשכלתו, ואני ביקשתי ממנו לרכז ולסייע בוועדות משנה בהכנת חוקים. הוא טיפל בתיקון מקיף גדול מאוד לחוק החברות. ועדת המשנה בראשותו, שטיפלה בחוק החברות, קיימה 16-17 דיונים. הוא שמע מומחים. הם הביאו הצעת חוק שמסייעת למדינת ישראל בתחום הכלכלי, בתחום הפעילות הכלכלית, ולא קיבל על העניין הזה חשיפה או תקשורת או משהו שיכול לעזור לפוליטיקאי על מנת להיבחר פעם נוספת, אפילו בעשירית האחוז מכל חבר כנסת אחר שיכול היה לנצל את הזמן הזה על-ידי דברים שטחיים, רדודים, תגובות קיצוניות, ושמו היה שגור בפי כול. על עשרות השעות שהוא הקדיש לעבודה רצינית איש לא שמע, איש לא יודע ואיש גם לא יכול להעריך. אני מזכיר את הדברים האלה ביחס לפעילותו של חבר הכנסת רשף חן בעת חקיקת התיקון לחוק החברות.

הדבר חזר על עצמו בהצעת החוק הנוכחית. הצעת חוק תובענות ייצוגיות היא כלי חשוב מאוד לאזרח הקטן, אחד הכלים המודרניים שמאפשרים לאזרח להתמודד עם מונופולים, גופים גדולים. כי מה המשמעות של החוק הזה? אם האזרח עומד מול חברת ענק, שמספקת שירותי טלפוניה – ואני לא אנקוב בשם כזה או אחר - מספיק שהחברה הזאת גובה ממנו שלא כדין שקל אחד יותר על כל חשבון במשך 30 או 48 חודשים, אז הוא הפסיד 48 שקלים - מה הוא יכול לעשות? הוא לא יכול לעשות דבר. האם הוא ילך לבית-משפט להגיש תביעה בגין 48 שקלים? לכן קם המכשיר של תובענה ייצוגית. אותו נפגע, יחד עם עורך-דין, יגיעו לבית-המשפט ויאמרו: כאן זה אומנם 48 שקלים למקרה אחד, אבל היו מיליון מקרים כאלה. אלה 48 מיליון שקל שנצברו שלא כדין, ואנחנו רוצים לתבוע את מי שלקח את הכספים שלא כדין בסכום הזה.

כפי שכל אחד מבין, החברות הגדולות לא כל כך שמחו על החוק הזה. אחת החברות הגדולות ביותר היא המדינה, הממשלה. גם הממשלה לא כל כך רצתה את החוק הזה; אף שמצד אחד היא צריכה לדאוג לאזרח ולחוקק וליזום חקיקה עבורו, חקיקה טובה וראויה, מצד שני היא גמגמה, כי אחד הגורמים שעלולים להיות נתבעים הוא הממשלה, שנמצאת עם רבבות ומאות אלפי אזרחים ביחסי ממון, שבהם היא גובה שלא כדין.

אני מרחיב את הדיבור על זה, כי אני רוצה לסכם ולומר, שהצעת החוק שאנחנו מביאים היום היא דבר חשוב, שמקדם ומסייע בכיוון הנכון, אבל היא רחוקה מאוד מלענות אפילו על המינימום הנדרש מבחינת ההגינות, במיוחד בכל מה שהממשלה עמדה עליו. זה נובע ממה שאמר כאן יושב-ראש הכנסת, שאמר לי שיש הסדר משלהי הכנסת הזאת, שעל-פיו הוא לא מאפשר להעלות לקריאה שנייה ושלישית בישיבות מיוחדות של הכנסת הצעות חוק שהן שנויות במחלוקת בין הכנסת לבין הממשלה. אני כיבדתי את הכרעתו. לא בטוח שהסכמתי, אבל קיבלתי. אפילו לא חשבתי הרבה פעמים, כי אני בדרך כלל נותן אמון במה שהוא אומר ונוטה לקבל. יכול להיות שאם הייתי חושב פעמיים או שלוש פעמים, הייתי מגיע למסקנה אחרת, אבל קיבלתי את הכרעתו.

קיבלתי את הכרעתו, ובשלב סיכומי הדיונים על הצעת החוק הזאת הצטרפתי לרשף חן, שניהל אותם בצורה יסודית, כפי שהוא יודע, במשך 16 או 17 ישיבות בוועדת משנה שהוא עמד בראשה. לא היו לי יד ורגל בכל מה שקורה שם. לקראת הסיום עזרתי לו להשלים את הנושא הזה. כאב לי הלב לא רק על העבודה שהוא ורבים השקיעו – לא חברי כנסת, לצערי הרב, אלא גורמים שונים שהגיעו: אנשי מסחר וכלכלה, נציגי ממשלה, יועצים משפטיים, נציגי משרד המשפטים. איש איש ועמדותיו, אבל ישיבות ארוכות מלאות אנשים. כאב לי הלב שכל העבודה הזאת תרד לטמיון. מצד שני, גם בחנתי אם אנחנו משפרים את מצבו של האזרח, או שאנחנו מרעים את מצבו לעומת המצב המשפטי הקיים כיום; האם יותר אזרחים יוכלו להגיש יותר תובענות ייצוגיות על-פי החוק הלא-שלם שאנחנו מביאים היום, או שחס וחלילה אנחנו מסיגים לאחור את היכולת להשתמש במכשיר הזה ששמו תובענות ייצוגיות.

על דעת היועצים המשפטיים של הוועדה, על בסיס ההתרשמות שלי משלוש ישיבות ומישיבות רבות נוספות שקיימנו על מנת לסגור את החקיקה, אני יכול לבוא הנה ולומר לאזרחי ישראל: אנחנו מעניקים לכם מכשיר שבעזרתו תוכלו להתמודד טוב יותר בכל הנושא הזה של פגיעה מינימלית, אבל פגיעה כלפי קבוצות גדולות מאוד באוכלוסייה, גם מול המדינה - דרך המכשיר הזה של תובענות ייצוגיות; גם מול הממשלה, שנאבקה בעיקשות רבה לצמצם את חשיפתה לתביעות, נפתח פתח באמצעות החוק הזה, אבל לא פתח ראוי.

אני לא חושב שבנושאים כאלה דינה של הממשלה צריך להיות שונה מדינו של בנק, מדינה של חברת טלפונים. מדובר בלקיחת יתר שלא כדין. מדוע לא להשיב? מדוע לא להחזיר? מדוע מה שאנחנו תובעים  מבנק, מחברת ביטוח או מחברת טלוויזיה אנחנו לא יכולים לתבוע מהממשלה? אולי להיפך.

אליעזר כהן (ישראל ביתנו):

עכשיו הצגת את ההסתייגות שלי יותר טוב ממני.

מיכאל איתן (יו"ר ועדת החוקה, חוק ומשפט):

אולי להיפך, אולי הממשלה היא הראשונה שצריכה לתת דוגמה שהיא מחזירה, משיבה ונותנת.

עם זאת, יש גם נקודה שאני יכול אולי להתנחם בגינה. בכל אופן, כשהממשלה לוקחת, ההנחה היא שגם הגזלה הזאת נשארת בסופו של דבר למטרות הציבור כולו. כאשר לוקחת גזלה כזאת חברה פרטית, הכסף הולך לבעלי המניות, לבעלי החברה. כאשר לקחה את זה הממשלה, לקחה את זה הממשלה.

אני לא מגן על החיסרון הזה בהצעת החוק. אני חושב שהממשלה היתה צריכה לקחת על עצמה חשיפה כמו כל גוף אחר, אבל בנסיבות שתיארתי לכם, חוק כל כך חשוב, שהושקעה בו הרבה עבודה, חוק כל כך משמעותי, שגם בית-המשפט העליון פנה למחוקק וציפה לאמירתו - אני חושב שהיה ראוי שהמחוקק ימלא את תפקידו ויאמר את אמירתו. כרגע הוא יכול לספק פתרון חלקי. תהליך החקיקה הוא תהליך פוליטי, תהליך שבו צריך לקבל פשרות. צריך להסתפק לפעמים במה שמצוי, ולא במה שרצוי. היום אני מביא את אחת הדוגמאות המובהקות שבהן אני כובש את יצרי, מסתפק בחלק מתאוותי, תאוות הציבור, ומתחשב בעובדה שיש גם שיקולים נוספים ומביא הנה את הפשרה.

אני רוצה להודות פעם נוספת לחבר הכנסת רשף חן, שאילולא הוא, לא היה כאן חוק. אני מבקש ממנו להציג את הפרטים.

היו"ר ראובן ריבלין:

ואני רוצה להודות ליושב-ראש ועדת החוקה, חוק ומשפט, שפעם נוספת הציג חוק בצורה כה בהירה, שאפשרה לנו, אף שלא היינו בוועדת החוקה, חוק ומשפט, לדעת על מה וכיצד עלינו להתייחס לחוק המוצע.

ג'מאל זחאלקה (בל"ד):

היא בהירה יחסית לו.

היו"ר ראובן ריבלין:

חבר הכנסת רשף חן, בבקשה. יש לך גם הסתייגויות? לא, אז אתה מציג את החוק. לאחר מכן יש לנו כמה מסתייגים. חברת הכנסת לבני מסתייגת, וכן חבר הכנסת ג'מאל זחאלקה וחבר הכנסת אליעזר כהן. שלושתכם מבקשים כל אחד חמש דקות.

אליעזר כהן (ישראל ביתנו):

אני מבקש דקה.

היו"ר ראובן ריבלין:

אבל לא יותר מחמש דקות.

אליעזר כהן (ישראל ביתנו):

יושב-ראש הוועדה עשה את העבודה בשבילי.

רשף חן (בשם ועדת החוקה, חוק ומשפט):

אדוני היושב-ראש, חברי חברי הכנסת, אני אשתדל לקצר, אבל אני חייב לדעת - - -

היו"ר ראובן ריבלין:

סליחה שנייה.

מסמכים שהונחו על שולחן הכנסת


היו"ר ראובן ריבלין:

הודעה לסגן מזכיר הכנסת, כי אנחנו לא נוכל להמשיך פה את הדיון בחוקים שהונחו.

סגן מזכיר הכנסת נאזם בדר:

ברשות היושב-ראש, הנני מתכבד להודיע כי הונחה היום על שולחן הכנסת, לקריאה שנייה ולקריאה שלישית, הצעת חוק הסכמים בנכסים פיננסיים, התשס"ו-2006, שהחזירה ועדת הכספים. תודה.

היו"ר ראובן ריבלין:

תודה רבה.


הצעת חוק תובענות ייצוגיות, התשס"ה-2005
(קריאה שנייה וקריאה שלישית)

היו"ר ראובן ריבלין:

בבקשה, חבר הכנסת רשף חן. חזרה לחוק תובענות ייצוגיות. אדוני מציג את החוק כפי שהוא עמל וטרח עליו בוועדת המשנה ולאחר מכן במליאת ועדת החוקה. בבקשה.

רשף חן (בשם ועדת החוקה, חוק ומשפט):

אדוני היושב-ראש, חברי חברי הכנסת, אני אשתדל לקצר, אבל אני גם אשתדל לגעת טלגרפית בכל הנקודות שלדעתי חשוב שתהיה בפרוטוקול התייחסות אליהן.

ברשותך, אדוני היושב-ראש, אני אפתח באמירה אישית. עברו כמעט שלוש שנים מאז נשבעתי אמונים בכנסת הזאת, וכפי שאמר יושב-ראש ועדת הכנסת, זה הנאום האחרון שלי בכנסת הזאת ובכנסת בכלל - -

היו"ר ראובן ריבלין:

היום זה בדיוק שלוש שנים ועשרה ימים.

רשף חן (בשם ועדת החוקה, חוק ומשפט):

- - ולא יכולתי לאחל לעצמי, בהנחה שהחוק הזה יעבור, נאום סיום משמח מזה.

ראשית, אני רוצה לומר מלים מספר על המהות של התביעה הייצוגית. תביעה ייצוגית מתייחסת בדרך כלל למצב שבו נגרם נזק קטן לקבוצה גדולה מאוד של אנשים. המצב הזה גורם לסיטואציה שבה לנפגעים, למשל, ל-100,000 איש, לכל אחד נגרם נזק של 10 שקלים. שום אדם בר-דעת לא יגיש תביעה על סכום של 10 שקלים, אבל המעוול, הפוגע, הרוויח מיליון, זה יכול להיות 10 מיליונים או 20 מיליון או 100 מיליון שקלים, ולכן יש לו אינטרס לקיים את הסוג הזה של הפגיעה. לציבור קיים אינטרס מובהק שפגיעות כאלה לא יהיו, וזה ההיגיון העיקרי של החוק הזה, של כל מנגנון התביעה הייצוגית.

הסיבה העיקרית לצורך במנגנון התביעה הייצוגית היא כדי לאכוף את החוק, שיהיה אינטרס למישהו ללכת לבית-המשפט ולומר לאותו פוגע, לאותו מעוול: אדוני, אתה לא תגרום נזק של 10 שקלים ל-100,000 איש, ולא תתעשר במיליון שקלים כי אתה עושה את זה, אלא תחזיר את הכסף.

היו"ר ראובן ריבלין:

האם צריך שתהיה כוונה לעשות עושר ולא במשפט?

רשף חן (בשם ועדת החוקה, חוק ומשפט):

לא.

היו"ר ראובן ריבלין:

אני יודע שבארצות-הברית היו תביעות מספר של חברות אשר לא התכוונו כלל להונות את הציבור, ולאחר מכן היו צריכות להחזיר כספים והפכו לפושטות רגל.

רשף חן (בשם ועדת החוקה, חוק ומשפט):

אדוני נוגע בנקודה שאני אתייחס אליה בהמשך, והיא האפשרות של בית-המשפט להפחית את הפסיקה על-פי הדין. אגב, העניין הזה הוא הנושא היחיד שעולה כאן בשני נוסחים. אני אציע לקבל את עמדת הוועדה, זו בעצם העמדה של חבר הכנסת איתן ושלי, שאומרת שהאפשרות הזאת תהיה ביחס לכולם. משרד המשפטים מעוניין שתהיה אפשרות הפחתה כזאת רק ביחס לרשויות הציבור, לבנקים ולגופים שנותנים שירות ציבורי, ואנחנו רוצים, וזאת האפשרות השנייה, שאפשרות ההפחתה הזאת, לפנים משורת הדין, תהיה ביחס לכל גוף, לכל נתבע, ומן הסתם המקרה המובהק שבו ישתמשו בכלי הזה הוא כאשר יבוא הנתבע ויגיד: פעלתי שלא כדין. המדינה הסכימה שזה יעלה בשני נוסחים.

היו"ר ראובן ריבלין:

היא הסכימה שאנחנו נכריע.

רשף חן (בשם ועדת החוקה, חוק ומשפט):

היא הסכימה שזה יוכרע כאן.

אתי לבני (שינוי):

רשף חן, אנחנו רוצים לשמוע את ההנמקות.

רשף חן (בשם ועדת החוקה, חוק ומשפט):

ואני לא מדבר בקול רם מספיק. אני אשתדל.

אתי לבני (הסיעה החילונית):

בקול רם ולא רק ליושב-ראש.

רשף חן (בשם ועדת החוקה, חוק ומשפט):

בסדר.

היו"ר ראובן ריבלין:

אני מבטיח לספר לך אחר כך מה הוא אמר.

רשף חן (בשם ועדת החוקה, חוק ומשפט):

האינטרס העיקרי הוא אכיפת החוק ומניעת עשיית עושר ולא במשפט על-ידי מי שמפר את החוק. ובעניין הזה צודק חבר הכנסת איתן, דין המדינה כדין כל אדם.

האינטרס השני הוא הזכות של האזרח, שלקחו ממנו אפילו רק 10 שקלים, לקבל את הכסף שלו בחזרה, ודאי אם זה יותר מ-10 שקלים, למשל 100 שקלים, 1,000 שקלים, 10,000 שקלים, שעדיין לא כל כך שווה ללכת לבית-המשפט בשבילם.

אינטרס שלישי, משני, הוא האינטרס של ייעול הדיון. בהנחה שגרמו נזק למאות או לאלפי אנשים, הרבה יותר נכון מבחינת מערכת בתי-המשפט שהנושא הזה יידון במסגרת אחת ולא יתפזר בין בתי-משפט שונים ויהיו פסיקות סותרות ובזבוז וטרחה מיותרים לחלוטין.

המצב החוקי שקדם לחוק הזה - בראשית שנות ה-90, בעקבות "מודה" של תביעות ייצוגיות בחוץ-לארץ, בעיקר בארצות-הברית ובאנגליה, התחילו לחוקק בישראל חוקים ספציפיים שאפשרו תביעות ייצוגיות בעילות מאוד מאוד מצומצמות ומוגדרות. אלה כל החוקים שמבוטלים בסוף החוק הזה.

במקביל ובעקבות זאת התחילה "מודה" בפרקטיקה המשפטית בישראל של הגשת תביעות ייצוגיות לפי תקנה 29 לתקנות סדר-הדין, ששם אין הגבלה של עילה. היתה מחלוקת פוסקים שנמשכה יותר מעשור בשאלה אם זה אפשרי או לא אפשרי: האם כשהכנסת חוקקה את החוקים הספציפיים היא רצתה לצמצם רק לכך, או שהיא אפשרה תביעות כלליות?

הנושא הזה הגיע לפתחו של בית-המשפט העליון בפעם הראשונה באופן סופי במרס 2003, ואז בפסק-דין, שנקרא פסק-דין א.ש.ת. – ערעור אזרחי 3126/00 - נקבע שתקנה 29 איננה מתאימה, ובכך נסתם הגולל על פרקטיקה שנמשכה יותר מעשור, של הגשת תביעות בהרבה מאוד עילות, ובעצם האפשרות של הגשת תביעות ייצוגיות צומצמה מאוד מאוד. בפסק-הדין הזה בית-המשפט העליון קרא מפורשות לכנסת הזאת למהר ולחוקק חוק שייתן הסדר כללי, הסדר כולל שיבדוק את כל הסוגיות, לרבות בסוגיה עד כמה נכון או לא נכון לחייב את הרשות והמדינה ככל אדם אחר.

על הרקע הזה, ממש ימים ספורים לאחר אותו פסק-דין, אני ואחרים, חבר הכנסת אופיר פינס, הגשנו הצעות חוק פרטיות, שזה מה שהן באו לעשות. במקביל החל משרד המשפטים מטעם הממשלה לשבת על המדוכה בניסוח תזכיר חוק שיענה על הדרישה הזאת.

החוק עבר בקריאה טרומית בפברואר 2004, אבל עד אמצע 2005 הוא לא קודם בממשלה. ואז חבר הכנסת איתן הרגיש שהנושא הזה נסחב יותר מדי. כאן חייבים לומר שהממשלה נמצאת במצב קשה. מצד אחד, כמי שאחראית לכלל המערכת החוקית במדינת ישראל, הממשלה ומשרד המשפטים חושבים שהמנגנון של תביעה ייצוגית הוא דבר חשוב, ראוי ודרוש מאוד מאוד. מצד שני, המדינה היא נתבעת פוטנציאלית קלאסית בתביעות ייצוגיות, מפני שהמדינה עושה המון עסקאות, חלקן קטנות מאוד, עם המון אזרחים, מיליונים, יום-יום, שעה-שעה, והמדינה גם יכולה לעשות טעויות, והיה חשש אמיתי, שבא לידי ביטוי גם מצד משרד האוצר, גם מצד הפרקליטות, שמא עכשיו המדינה תמצא את עצמה קורבן לצליפה מתמדת של כאלה ואחרים שימצאו כל טעות, גם אם היא נעשתה בתום לב – וכאן המקום לציין שניתן בצדק להניח שהמדינה פועלת בתום לב, היא לא מחפשת לרמות את האזרחים שלה – והקופה הציבורית תמצא את עצמה נאלצת לשלם הרבה מאוד מאות מיליוני שקלים, שאין. על הרקע הזה היתה בעיה במשרד המשפטים.

יושב-ראש ועדת החוקה החליט לקדם את החוק, והטיל עלי לעשות את זה במסגרת של ועדת משנה. החלטתי לקיים את הדיון בחוק ביחד עם תזכיר החוק הממשלתי. כאן המקום להודות מאוד לנציגי הממשלה, שבאו לכל הדיונים, השתתפו, ובפועל עבדנו על הצעת החוק הממשלתית ולא על הצעת החוק הפרטית. למעשה הוועדה משכה בכוח את תזכיר החוק מידי הממשלה ואמרה: צריכים להתחיל לעבוד על זה, וזה מה שעשינו.

לאחר מכן, ביולי 2005, החוק עבר בקריאה ראשונה, ומאז ועד היום ועדת המשנה, ולאחר מכן ועדת החוקה עצמה, יושבות בקצב של כמעט כל שבוע, כל עשרה ימים, ישיבות ארוכות מאוד, כדי לדון בחוק שהוא לא פשוט.

בכל שלוש השנים שלי כאן לא נתקלתי בחוק שלווה בכל כך הרבה מחלוקות, כל כך הרבה אמוציות ביחס לעמדות, מפני שיש כאן קצוות, וכל אחד מנקודת מבטו רואה תמונה נכונה. יש האינטרס של הגופים השונים, למשל הרשות לניירות ערך, ושל התובעים למיניהם, לשכת עורכי-הדין, עורכי-דין שעוסקים בעניין הזה, ארגונים וולונטריים, שחושבים שהתביעה הייצוגית היא כלי חשוב מאין כמוהו לאכיפת החוק, והם צודקים בכך. הם רוצים שיוסרו כל המכשולים, ורואים בפסיקה של בית-המשפט עד כה פסיקה מכבידה ומחמירה. הם רצו שנגיד לבית-המשפט בעצם: הגזמתם, תקלו.

מצד שני, יש האינטרס של הנתבעים הפוטנציאליים, והם כל מי שעושה הרבה מאוד עסקאות עם הרבה מאוד אנשים; אלה הבנקים, החברות הסלולריות, חברות הביטוח, המדינה, ועוד לא מעט גופים אחרים, שמזהים בתביעה הייצוגית פוטנציאל לניצול לרעה, והפוטנציאל הזה, חייבים להודות על האמת, קיים.

כאשר מוגשת תביעה ייצוגית, זו בעיה גדולה, מפני שאם החרב הזאת יורדת, אלה מאות ועשרות מיליוני שקלים, והנזק לגוף הנתבע הוא משמעותי, וצריך מאוד להיזהר בעניין. במנגנון הזה, בגלל העוצמה הרבה שלו, לטוב ולרע, יש פוטנציאל לניצול לרעה.

כל אחד ראה את הצד שלו בסיפור הזה, והמדינה החזיקה בשני הצדדים בעניין, והוועדה ניסתה למצוא את דרך האמצע, כשכמעט תמיד אף אחד לא הסכים עם מה שמצאנו, כי זו היתה דרך האמצע.

היה ויכוח, ובסופו של דבר נכנענו לעמדת הממשלה בשאלת שיטת החקיקה. אני חשבתי ועדיין חושב, שהטכניקה האסתטית של החוק הזה צריכה להיות קביעה של עילה כללית, ואם רוצים לעשות ממנה סייגים, לקבוע את הסייגים, את ההגנות שכן או לא מגיעות לאותה רשות ציבורית ולגופים אחרים.

הממשלה התעקשה על הליכה בשיטת עקב בצד אגודל, כאשר אומנם יש הרחבה עצומה לעומת החקיקה הספציפית שהיתה עד עכשיו, אבל עדיין יש דברים שנשארו מחוץ למסגרת של תובענות ייצוגיות. בעניין הזה קיבלנו את עמדת הממשלה בראש ובראשונה, מפני שכשאנחנו מעיינים באותה רשימה לאחר המשא-ומתן שהתקיים עם הממשלה, כמעט כל הנושאים שאפשר להעלות על הדעת כפוטנציאל תביעות ייצוגיות בעצם נמצאים שם ללא מידה רבה מדי של הגבלה.

עלתה שאלת ההגנה המיוחדת לרשות ציבורית, ודיבר על זה חבר הכנסת איתן. יש לא מעטים הסבורים שדין המדינה צריך להיות כדין כל אדם, וזו תמצית ההסתייגות של חבר הכנסת אליעזר כהן.

היו"ר ראובן ריבלין:

העיקרון המשפטי קובע שהמדינה לא אחראית ברשלנות לעומת כל אדם.

רשף חן (בשם ועדת החוקה, חוק ומשפט):

נדמה לי שהמדינה כן, אבל פקידיה לא.


היו"ר ראובן ריבלין:

היא לא אחראית ברשלנות פקידיה.

רשף חן (בשם ועדת החוקה, חוק ומשפט):

אבל תוך כדי לימוד הנושא הזה למדתי, שבצרפת, אם המדינה מוכיחה תום לב, היא מוגנת. יש בזה מידה של היגיון, צריך להודות על האמת. אחרי שאמרנו את האמירה שובת הלב, שאם המדינה גבתה, המדינה תשלם, צריך לזהות את הסיטואציה המיוחדת שהמדינה נמצאת בה וכמעט אף אחד אחר לא נמצא בה. בראש ובראשונה היקף החשיפה של המדינה הוא עצום, הוא לא דומה לאף אחד אחר. שנית, כאשר אנחנו פוגעים בקופה הציבורית, מה שעומד הוא האינטרס של קבוצה מוגדרת מול האינטרס של קבוצה גדולה. הקופה הציבורית, גם היא אינטרס ציבורי. דבר שלישי, ניתן להניח ביחס למדינה ולרשות ציבורית, יותר מאשר ביחס לגוף פרטי, שהיא פועלת בתום לב, ושאם נעשתה טעות, זו היתה טעות ולא היתה כוונה לעשוק את הציבור. לכן הסיטואציה היא שונה.

הוויכוח עם משרד המשפטים לא היה על עצם הזכות של המדינה לקבל הגנות, אלא על אופי ההגנות והיקפן. הצעתי מייד בהתחלה, וזה נמצא היום בחוק, את הסעיף שאומר, שלבית-המשפט יש הסמכות לצמצם את הפסיקה לפנים משורת הדין. חשבתי, ואני חושב שדי בכך.

המדינה הרגישה שלא די בכך. במיוחד היא חששה מתביעות השבה, ממצב שבו נגבו כספים, למשל מסים, שבדיעבד מתברר שנגבו שלא כדין, והיא חששה שעכשיו המדינה והרשויות השונות יצטרכו להשיב מאות מיליוני שקלים, וזו בעיה גדולה. כנגד זה, אנחנו בוועדה דאגנו מאוד מכך שלא יהיה אינטרס להפסיק את הגבייה שלא כדין, והאיזון נמצא בכך שניתן להגיש תביעה ייצוגית גם בעילה הזאת של השבה, ובכך המדינה ויתרה ויתור גדול מאוד, וצריך לזכור את זה - וחבר הכנסת אליעזר כהן, אני מפנה את תשומת לבך לכך. ניתן יהיה להגיש תביעה נגד המדינה כשהיא גובה כספים שלא כדין.

כאן יש ההגנות המיוחדות שניתנות לה, ולטעמי הן סבירות: יש למדינה אפשרות להודות ולעזוב. אם המדינה מודה ועוזבת, כלומר, אומרת שבתוך 90 יום היא מפסיקה את הגבייה ומודיעה שהיא לא תמשיך בגבייה, אז עוצרים בכך ונותנים תגמול למי שהביא את זה לבית-המשפט. זאת אומרת שהאינטרס הציבורי הוא שיהיה מישהו שיהיה לו כדאי להביא את זה לבית-המשפט, שזה בעיני האינטרס המרכזי, והוא נשאר ונשמר.

מה שלא - לא ימשיכו בהליך התביעה הייצוגית כדי להשיב לכל אזרח שנפגע 10 שקלים, 100 שקלים, 1,000 שקלים. אבל הזכות המהותית שלו לא נפגעת. כלומר, אזרח שירצה להגיש תביעה קטנה או בבית-משפט שלום או בכל מקום אחר, כדי לקבל את הכסף, כשעכשיו כבר יש יותר מראשית ראיה שמגיע לו, יוכל לעשות את זה. אין פגיעה בזכות המהותית.

הדבר השני, היה והמדינה תעמוד על עמדתה, כלומר, תאמר שאת הכסף שהיא גובה היא גובה כדין, יתקיים הדיון, תאושר התביעה הייצוגית וייקבע שהכסף נגבה שלא כדין, נקבעה תקופת התיישנות מנדטורית, של שנתיים, לעניין התביעה הייצוגית בלבד, לא לגבי המהות.

הסיבות לכך הן שתיים. הראשונה, כמעט תמיד הרשות, בתוך שנתיים, צברה חוב ענק, ובכל מקרה הוא היה מופחת באמצעות סעיף הפחתה. הסיבה השנייה, זה יוצר אינסנטיבה ברורה לאזרח לא להשתהות. אם זיהית בעיה, אל תשב ותאגור קופה. אתה חייב ללכת לבית-משפט לפחות בתוך שנתיים.

אני חושב שזה סביר, זה לא כל מאוויי, אולי הייתי מעדיף שדין המדינה יהיה כדין כל אדם, וניתן לבית-המשפט לבנות את הצמצום של זה באמצעות פסיקה, אבל אני חושב שזו פשרה סבירה.

דרישה נוספת שהמדינה העלתה, ולטעמי היא נכונה - באה המדינה ואמרה, אנחנו מרחיבים פה את העילות בצורה דרמטית, ובין השאר כוללים למשל את כל נושא איכות הסביבה, הרחבה עצומה. חששה המדינה שלא יתבעו רק את המפעל המזהם, אלא גם את המדינה על כך שלא מנעה מאותו מפעל לזהם, והיא תמצא את עצמה נתבעת בכל תביעה ייצוגית של ענייני איכות סביבה על אי-פיקוח. אני חושב שההגנה הזאת מוצדקת, והיא לא צריכה להיתבע בתביעות האלה. אם מישהו רוצה שהמדינה תפקח, שילך לבג"ץ ויבקש ממנו לפקח. אם מישהו זיהם, שהמזהם ישלם; המדינה לא צריכה להיות הכיס העמוק, כאשר לא היא זו שזיהמה בפועל.

אני מדגיש, כאשר המדינה היא שזיהמה בפועל, אין לה שום הגנה - לא שנתיים, לא להפסיק, לא התיישנות. אם המדינה או רשות ציבורית היא ששפכה את הביוב וגרמה נזק, היא תשלם ככל אדם; אין הבדל.

דבר נוסף שהתבקש ולטעמי מובן, באותן תביעות השבה בלבד הדיון לא יתקיים בבית-משפט אזרחי רגיל, אלא בבית-משפט לעניינים מינהליים, על דרך של תובענה מינהלית, לא עתירה מינהלית. זה ייתוסף לתובענות המינהליות בענייני מכרזים, וזה מפני שזה בעצם הגוף שאמור להיות הבג"ץ הקטן, ומן הראוי שהנושא הזה יידון שם ולא בבתי-המשפט האזרחיים.

על יתר ההגנות שבסעיף 9 דיברתי.

מה הדבר שחסר מאוד בחוק הזה? בחוק הזה חסרה היכולת לתבוע את הרשות בעילות נזיקין. המקרה המובהק שמשתמשים בו שוב ושוב כדוגמה מוצדקת הוא המקרה של העצורים שישנים על הרצפה בבתי-המעצר. אין כאן יחסי ספק-לקוח, ולכן אי-אפשר לתבוע את המדינה מכוח יחסי ספק-לקוח. זהו מעשה של רשות, וגם זה לא מצב שגבו כסף.

העילה מבחינת החוק היא או הפרת חובה חקוקה או רשלנות, והיתה תקווה, ומבחינתי עדיין יש תקווה, שדרך עוולת הרשלנות תתפתח עוולה שנוהגים לכנות אותה העוולה החוקתית, של פגיעה בכבוד האדם, מפני שזה פוגע אנושות בכבוד האדם כשבמקום על מיטה הוא שוכב על הרצפה, וזה לא צריך להיות כך.

היו"ר ראובן ריבלין:

על ענף זה במשפט לא תהיינה תובענות ייצוגיות.

רשף חן (בשם ועדת החוקה, חוק ומשפט):

נכון. לצערי, בשלב זה, על ענף זה במשפט לא יהיו תובענות ייצוגיות. הכלי שנשאר הוא כמובן כלי הבג"ץ. בעניין הזה אני אשמח מאוד כשאני אראה את הכנסת הבאה או איזו כנסת אחרת מתקנת את - - -

היו"ר ראובן ריבלין:

הבג"ץ בא כדי למנוע את המשך קיום התופעה.

רשף חן (בשם ועדת החוקה, חוק ומשפט):

נכון.

היו"ר ראובן ריבלין:

אבל, עומדת בפני כל אחד ואחד היכולת לתבוע תביעת נזיקין שאינה ייצוגית.

רשף חן (בשם ועדת החוקה, חוק ומשפט):

אמת. כל אחד יוכל לתבוע תביעה שאינה ייצוגית, אלא שהשאלה היא כמה פיצוי אתה צפוי לקבל על זה שישנת על הרצפה 24 שעות.

היו"ר ראובן ריבלין:

הכדאיות היא אחרת.

רשף חן (בשם ועדת החוקה, חוק ומשפט):

נכון, וזו הבעיה. זהו הנימוק.

האמת היא שאני יכול לדבר עוד הרבה, אבל לא כדאי. אני רוצה לדבר על שתי הגרסאות שנמצאות בסעיף 20(ד). דיברתי על זה, ואחזור על זה בקצרה. זו ההגנה שמאפשרת לבית-המשפט לפסוק לפנים משורת הדין.

היו"ר ראובן ריבלין:

חבר הכנסת דורון, זה עתיד להימשך פה עוד זמן מה. אני מבקש ממך להחליף אותי לכמה דקות.

רשף חן (בשם ועדת החוקה, חוק ומשפט):

חבר הכנסת איתן ואנוכי סבורים – למעשה, הוועדה סבורה - שיותר נכון ויותר ראוי שההגנה הזאת, שיקול הדעת יינתן לבית-המשפט ביחס לכל נתבע ולא רק ביחס לרשויות ציבוריות. כך אנחנו ממליצים להצביע.

אני רוצה לעמוד בקצרה על היקף העילות שהחוק הזה כן יחול עליהן ולהפנות את תשומת לב הכנסת להרחבה העצומה שיש בחוק הזה. ראשית, כל נושא שקשור ליחסי עוסק ולקוח, ולמעשה זה מקיף כמעט כל מעשה, לרבות השלב הטרום-חוזי של העולם המסחרי במדינת ישראל, ובעניין הזה אין כל הגבלה וניתן לתבוע לפי חוק החוזים, חוק עשיית עושר ולא במשפט, פקודת הנזיקין - כל חוק שתמצא ואשר הוא רלוונטי לעניין הזה ניתן לתבוע לפיו ובלבד שזה בתחום היחסים שבין עוסק ללקוח. כך גם כל מה שקשור ליחסים שבין מבטח למבוטח, כל מה שקשור ליחסים שבין בנק ללקוח שלו, ללא הגבלת העילה שהיתה קודם לחוק הספציפי, לחוק הבנקאות ולחוק חוזה הביטוח. כך גם לגבי הגבלים עסקיים, כך גם לגבי ניירות ערך, כך גם לגבי מפגעים סביבתיים. כל חוק, כל עילה - ניתן לתבוע. ניתן יהיה לתבוע לפי חוק איסור אפליה במוצרים ובשירותים.

ניתן יהיה לתבוע בכל עניין שקשור ביחסי עבודה ומצוי בסמכות בית-הדין לעבודה. התביעה תתקיים בבית-הדין לעבודה. הסייג היחיד לעניין הזה הוא עניינים שבהם העובד מיוצג על-ידי ארגון עובדים, כי הרעיון הוא שאם העובד מיוצג על-ידי ארגון עובדים, יותר נכון ויותר ראוי שארגון העובדים יהיה זה שמייצג אותו ולא הליך התובענה הייצוגית.

זו הרחבה דרמטית. לדעתי, זה שינוי משמעותי מאוד בעולם המשפטי שלנו, שיאפשר הגשת תביעות ייצוגיות כמעט בכל דבר ובכל עניין.

כמה נקודות שצריך לציין - היתה מחלוקת מתמשכת בשאלה אם צריך תובע מייצג או לא צריך תובע מייצג. לטעמי, תפקיד התובע המייצג לא דרמטי ואולי אפילו ניתן היה לוותר עליו. התחושה היתה שבשלב הנוכחי זה מתקדם מדי וצריך תובע מייצג, וכך החלטנו.

ניתנה אפשרות לארגונים להגיש תביעה גם ללא תובע מייצג, והנושא הזה נתון במחלוקת, לדעתי, מתוך מידה של אי-הבנה, וכאן, אדוני סגן יושב-ראש הכנסת, חבר הכנסת דורון, אני רוצה להבהיר את הנקודה. אין מניעה לארגון לעמוד מאחורי תובע מייצג כאשר ניתן למצוא את התובע המייצג. אם אתה ארגון שעוסק לצורך העניין באיכות הסביבה, דרך המלך היא לבוא ולומר: הנה התובע המייצג. אני מעמיד לרשותך עורך-דין. דרך אגב, בניגוד לעורך-דין, הארגון יכול גם לממן את העלויות ויכול להתחייב כלפי התובע המייצג, שאם ייפסקו נגדו הוצאות הוא ישפה אותו. פשוט, התובע הנומינלי הוא לא הארגון אלא התובע המייצג, ואין עם זה שום בעיה.

מתי מתעוררת בעיה? כאשר יש בעיה לאתר את התובע המייצג. לעניין הזה, החוק הזה אומר במפורש, שאם יש קושי, ובכוונה השתמשנו בביטוי מאוד עדין: אם בית-המשפט נוכח שיש קושי במציאת תובע מייצג, הוא רשאי לאשר לארגון שעוסק בתחום להגיש את התביעה בשם הקבוצה ללא צורך בתובע מייצג.

הפתרון הזה יותר טוב גם לארגונים עצמם, כי האלטרנטיבה היתה שיוכלו להגיש את התביעה רק ארגונים שיאושרו על-ידי שר המשפטים. אנחנו לא רוצים להיות במצב שבו השאלה אם החברה להגנת הטבע יכולה להגיש תביעה נגד מדינת ישראל בגין זיהום הסביבה תלויה ברצונו הטוב של שר המשפטים. אתה לא רוצה להיות במצב הזה. אנחנו השארנו זאת בידי בית-המשפט, וטוב שזה בידי בית-המשפט. לחלוטין לא חסומה הדרך לארגונים לבית-המשפט. יתירה מכך, יש כאן סעיף מפורש שמאפשר לארגונים - כאן, כדי למנוע כל מיני ארגונים קצת קיקיוניים, אלה ארגונים שיאושרו על-ידי שר המשפטים. קשה לי להאמין שאם יבוא ארגון רציני הוא לא יאשר אותו, ואם הוא לא יאשר אותו - הדרך פתוחה לכולנו לבג"ץ. ארגונים כאלה יכולים תמיד להתייצב כידיד בית-המשפט. כך, לארגונים כאן ניתן מעמד חסר תקדים. דרך אגב, בשום מקום בעולם אין דבר כזה. זה תקדימי, זה חדשני וזה נכון. אין שום סיבה לאיזו טרוניה מצד הארגונים בעניין הזה.

האמת היא שאני יכול להמשיך כאן עוד הרבה מאוד ולעבור סעיף-סעיף ולדבר עוד הרבה מאוד על כל סעיף.

אילן שלגי (הסיעה החילונית):

תמשיך.

רשף חן (בשם ועדת החוקה, חוק ומשפט):

כמה נקודות בכל זאת דרושות וחשובות בעיני - מתי בית-המשפט יאשר את התביעה הייצוגית? כאשר יש "שאלות מהותיות של עובדה ומשפט" - וכאן היה נושא במחלוקת וצריך להתייחס אליו - "ויש אפשרות סבירה שהן יוכרעו בתובענה לטובת הקבוצה". היתה מחלוקת עצומה בעניין הזה סביב השאלה אם יהיה כתוב: "אפשרות סבירה שהן יוכרעו בתובענה". אין מחלוקת לגבי המהות, וכולם מסכימים שצריך סיכוי. הוא לא צריך להיות סיכוי מצוין. הוא לא צריך להיות סיכוי ברמה של 51%. הרי 51% זה מה שאתה צריך להוכיח כאשר אתה זוכה בתביעה, ולא יעלה על הדעת, ואין שום כוונה, שינהלו את התביעה פעמיים: בפעם הראשונה בשלב האישור ובפעם השנייה לאחר שלב האישור. אלא צריך שהסיכוי הזה לא יהיה סיכוי נמוך, סיכוי קלוש. מלכתחילה כתבנו כך. אבל, מצד גורמים שונים ומשונים היתה תחושה שהביטוי החדש הזה, שלא יהיה סיכוי נמוך לא מספיק ברור ושמא בכך תיפתח איזו דלת ויהיה זרם נוראי של תביעות ייצוגיות.

לכן, בסופו של דבר, הסכמנו לחזור לביטוי השגור גם עכשיו, שמדבר על "אפשרות סבירה שהן יוכרעו בתובענה לטובת הקבוצה", מתוך הבנה ואמונה שבתי-המשפט יקראו את מכלול החוק הזה ויבינו שהחוק הזה בא לאפשר ולעודד תביעות ייצוגיות. אין כאן שום כוונה, ובשום אופן אסור שיבינו זאת מהביטוי "אפשרות סבירה", שינהלו את התביעה הזאת פעמיים. הכוונה היא שאם בית-המשפט רואה שעל פניו, לכאורה, יש לתביעה סיכוי מתקבל על הדעת להצליח, הוא יאשר אותה והוא ידון בה. הרצון כאן הוא לעודד תביעות ייצוגיות ולא לשים מחסומים שלא צריכים להיות.

תנאים נוספים שבית-המשפט יבדוק - הוא יבדוק שניהול התביעה בצורה ייצוגית הוא בדרך היעילה וההוגנת. בעצם, זו אמירה כללית שבאה לומר שזו הדרך הנכונה. הוא יבדוק שעניינם של חברי הקבוצה ייוצג וינוהל בדרך הולמת. צריך לזכור כאן דבר מאוד חשוב - הלקוחות בסיפור הזה, בתביעה הזאת, הם נוכחים נפקדים; הם לא מכירים את עורך-הדין, הם לא פגשו את עורך-הדין, הם לא נתנו לו ייפוי-כוח, ולכן חשוב מאוד שבית-המשפט יהיה כל הזמן עם היד על הדופק ויוודא שעניינה של הקבוצה מיוצג בתום לב ובצורה טובה, בצורה סבירה. ניתנות לבית-המשפט כאן לא מעט סמכויות כדי לוודא את העניין הזה, ואם בית-המשפט קובע שהעניין ייוצג בצורה סבירה - הנתבע לא יוכל לערער על זה, כי זה לא עניינו.

נושא נוסף שראוי להתייחס אליו הוא, שדרך המלך על-פי החוק הזה היא דרך של מה שנקרא opt-out. ייעשה פרסום לאחר אישור התביעה הייצוגית, וכל אדם שלא ירצה לקחת חלק בה, יוכל להודיע שהוא לא רוצה, ויש לו הזכות הזאת. הוכנסה כאן גם אפשרות שלopt-in , ואני רוצה להבהיר שאין כוונה ואין רצון שה-opt-in יהיה דרך המלך. ה-opt-in הוא יוצא מהכלל שביוצא מהכלל והוא לא דרך המלך בתביעות ייצוגיות.

יש כאן שורה של הוראות שבאות להגן על הקבוצה, וכאן אני רוצה לפתוח סוגריים. יש מחלוקת וויכוח שוב ושוב בשאלה אם זה חוק פרוצדורלי או חוק מהותי, והתשובה לטעמי בעניין הזה היא גם וגם.

בכל מה שקשור ליחסים שבין הקבוצה התובעת לבין הנתבע, זהו חוק פרוצדורלי. לא נולדת פה שום עילה משפטית חדשה. אם יש עילה אישית, היא פשוט מקובצת ביחד, זה נושא פרוצדורלי מובהק - פרוצדורה רבת-עוצמה, אך לא יותר מפרוצדורה ולא פחות מפרוצדורה.

לעומת זאת, יש פה נושא מהותי, והוא נושא יחסי השליחות שבין עורך-הדין והתובע המייצג לבין הקבוצה המיוצגת, ולא מעט סעיפים פה עוסקים בנושא הזה ובאים לוודא שהתובע המייצג ועורך-הדין המייצג ינהגו בנאמנות ויקיימו את חובותיהם כלפי הקבוצה המייצגת, לא יסתלקו מהתביעה בלי לבוא ולהסביר למה הם מסתלקים מהתביעה, בלי לתת גילוי נאות של עורך-הדין המייצג – הוא חייב לתת תצהיר אם הוא רוצה להפסיק לייצג; אם הוא רוצה למחוק את התביעה, יבוא ויגיד למה. זה בא כדי לוודא שה"למה" הוא לא מפני ששכרו את שירותיו לייצג את החברה הנתבעת, או את שירותיה של אשתו, או יותר גרוע מזה.

בית-המשפט מפקח על כל הליך של פשרה, מאותה סיבה - כדי לוודא שהפשרה היא לטובת הקבוצה ולא נגד הקבוצה. ויותר מזה - המנגנון ודרך המלך כאן הם שבכל מקרה של פשרה, בית-המשפט ימנה אדם אובייקטיבי שיבדוק את הפשרה וייתן חוות דעת אובייקטיבית לבית-המשפט אם הפשרה הזאת היא לטובת הקבוצה או לא לטובת הקבוצה, אלא אם בית-המשפט מרגיש שהוא יכול לעשות את זה לבד. אבל בהנחה שזה נושא מקצועי - שצריך מידה של מיומנות מקצועית - בית-המשפט מונחה למנות אדם כזה כדי לוודא שהפשרות כאן נעשות לטובת הקבוצה המיוצגת ולא לטובת התובע המייצג או לטובת עורך-הדין שלו.

היתה מחלוקת רבה לגבי הגמול לתובע המייצג - זה נמצא בסעיפים 22 ו-23 לחוק. היתה טענה ועלתה טענה - שאני חושב שהיא מוצדקת במידה רבה - שבתי-המשפט נוהגים במידה של אי-הרחבה בכל מה שקשור לפסיקת תגמול, והרי התגמול הזה הוא הדלק שמניע את כל המנגנון. היו שלבים שחשבנו - חשבתי - שצריך לקבוע ברירת מחדל באחוזים ברורים. בסופו של דבר קיבלתי את העמדה שתהיה בזה מידה מוגזמת של התערבות בשיקול הדעת של בית-המשפט, אבל בית-המשפט הונחה לפי רשימה של קריטריונים לבדוק את שכר הטרחה, ואני מנצל את ההזדמנות הזאת כדי לומר כאן - התגמול לתובע המייצג ושכר הטרחה לעורך-הדין הם הדלק שיניע או יחניק את התביעות האלה, ואם בית-המשפט לא ידע לתגמל בצורה הוגנת וראויה את מי שהולך ומסתכן סיכון עצום - כי לנהל תביעה ייצוגית זאת משימה קשה, יקרה, גוזלת המון זמן, ואם אתה מפסיד, והסיכוי נכון להיום סטטיסטית הוא שמרב הסיכויים שתפסיד - אתה מוצא את עצמך במצב שהשקעת אלפי שעות, וכלום. במקרה הגרוע - יחויב בהוצאות, התובע המייצג. צריך לאזן את זה על-ידי תגמול הולם.

לבסוף, אני מבקש להודות - תודה רבה ועמוקה בראש ובראשונה לחבר הכנסת מיקי איתן, שבכל הכנות אני אומר שאלמלא הוא, החוק הזה לא היה; אלמלא היו לו היושרה והעמידה לבוא ולומר: רבותי, חיכינו מספיק לממשלה, לא נחכה עוד, ואלמלא נתן לי גיבוי שהוא הרבה מעבר לכוחות הפוליטיים שהיו לי פה בבית, לקדם את החוק הזה ולהביא אותו לכאן היום, החוק הזה לא היה מחוקק.

אבקש להודות מאוד לעורכת-הדין תמי סלע מהמחלקה המשפטית, שאין מלים לתאר את העבודה שהיא השקיעה בחוק הזה, ואני רוצה להודות - ברשותכם, בלי לנקוב בשמות, שמא אשכח מישהו - להמוני אנשים, חלקם אזרחים, חלקם עובדי מדינה, שהתייצבו לכל אחת ואחת מהישיבות של ועדת המשנה ולימדו אותי את כל מה שצריך לדעת על הנושא הזה, והציגו את עמדותיהם ביושר, בתום לב, באמונה, ותרמו תרומה רבה מאוד מאוד לחוק הזה. מדובר גם בנציגי משרד המשפטים, וכאן בכל זאת אני אנקוב בשמות: עורכות-הדין שירלי אבנר, יעל מימון, מיכל כהן ושרית דנה שהצטרפה אליהן לאחרונה; נציג משרד האוצר, גלעד ריקלין - שלפעמים הרגיז אותי קצת מפני שהתפקיד שלו בכוח היה לומר שצריך להגן על המדינה, אבל הוא עשה את זה גם בנועם, גם ביושר וגם באמונה; ועוד רבים רבים אחרים מגופים שונים ומהמגזר הפרטי. תודה רבה לכולכם.
היו"ר חמי דורון:

תודה רבה, חבר הכנסת רשף חן. יש לנו מסתייגים. חברת הכנסת אתי לבני, בבקשה.
קריאה:

- - -

היו"ר חמי דורון:

חבר הכנסת כהן יצא, בטח הוא תיכף ייכנס ואז הוא יהיה אחרייך.
קריאה:

הוא הלך הביתה.
היו"ר חמי דורון:

חבל. חברת הכנסת לבני, בבקשה.
אתי לבני (הסיעה החילונית):

אדוני היושב-ראש, חברותי וחברי חברי הכנסת, אני רוצה להצטרף לברכות לחבר הכנסת מיקי איתן, יושב-ראש ועדת החוקה, ובעיקר לחבר הכנסת רשף חן, שהוציאו מתחת ידם את הצעת חוק תובענות ייצוגיות, חוק חשוב מאין כמוהו הנותן מענה על צורך אמיתי של הציבור וציבור הצרכנים ומאפשר התמודדות עם הגורמים החזקים והגופים הציבוריים שנותנים את השירותים, והם המערכת שאנחנו פועלים בה כפרטים בחברה.

לצערי, היו כאן הרבה מאוד הקלות לממשלה ולרשויות, וההקלות האלה באו לידי ביטוי בכמה סעיפים שבהם חובת המדינה צומצמה בצורה ניכרת.

מקובלים הדברים של יושב-ראש ועדת המשנה, חבר הכנסת רשף חן, שלא היה אפשר להעביר את החוק הזה, לא היה אפשר לקבל את הסכמת הממשלה אלא בצורה הזאת שבה נוסח החוק. בהחלט חשוב ביותר להעביר היום את החוק, למרות כל ההסתייגויות שיש לנו לגביו. אולי זה פתח אחד עכשיו, בתום כהונת הכנסת הזאת, ואולי בכנסת הבאה זה לא יחזור. יכול להיות שיהיו קוניוקטורות אחרות, ואנחנו בהחלט פועלים כאן, על-ידי העברת החוק הזה, לטובת הציבור הישראלי, לטובת ציבור הצרכנים, שפוגעים בו מדי יום ביומו ואין לו היכולת, הכדאיות, האפשרות, ללכת לבתי-המשפט ולנהל משפטים נגד הבנקים, נגד הרשויות והחברות הגדולות.

אני רוצה לחבר את שתי ההסתייגויות שיש לי ואני רוצה לומר שלסעיף 4 - צ'יטה, אתה מדבר?

אליעזר כהן (ישראל ביתנו):

נותנים לבן-אדם לדבר 40 דקות במקום עשר דקות.

היו"ר ראובן ריבלין:

חבר הכנסת אליעזר כהן, ראשית, אל תקים זעקה כשאתה לא יושב. דבר שני, יושב-ראש ועדה, אשר עמל 19 ישיבות - - -

אליעזר כהן (ישראל ביתנו):

- - -

היו"ר ראובן ריבלין:

חבר הכנסת אליעזר כהן, תפקידו להביא בפני המליאה את כל הפרטים שלהם צריך כל חבר כנסת כדי לדעת איך הוא יצביע. חבר הכנסת רשף חן עשה עבודה ראויה, ובכל הנאום שלו לא היתה מלה אחת מיותרת. ראיתי את חבר הכנסת מיכאל איתן, יושב-ראש הוועדה, וגם כחבר כנסת מציע, עומד פה לפעמים שעות ארוכות על מנת להסביר, ואף פעם לא אומר מלה שלא צריך אותה, אלא אם כן הוא עולה כדי לעשות פיליבסטר. יש להעריך אנשים העושים עבודה מצוינת וגם מביאים את פריים, פרי ההילולים, למליאה בצורה מסודרת.

אליעזר כהן (ישראל ביתנו):

גם אני לא אומר אף מלה מיותרת, אבל אני אומר את זה בדקה או שתיים ולא ב-40 דקות.

היו"ר ראובן ריבלין:

תשמע, יש אנשים שמסוגלים לומר במלה או שתיים. לפי דעתי, החוק הזה כל כך מורכב, שבכל ההסברים שלו לא היתה מלה אחת מיותרת. בבקשה.

אתי לבני (הסיעה החילונית):

אני הגשתי יחד עם חבר הכנסת אליעזר כהן שתי הסתייגויות, הסתייגות אחת לסעיף 4 והסתייגות אחת לסעיף 9. ההסתייגות לסעיף 9 – לא אבקש להצביע עליה. אני מבינה שזה חלק מההסדר שהגיעו עם המדינה, עם הממשלה, כדי לעשות כל מאמץ להעביר את הצעת החוק, אף שהקביעות בסעיף 9 הן בהחלט קביעות בעייתיות. סעיף 9 אומר, שכאשר הרשות הפסיקה לעשות את המעשה הלא-ראוי שבגינו מוגשת התביעה, כל עילת התביעה נשמטת ואי-אפשר להמשיך בה, אלא אותו אדם שהגיש את התביעה והתובענה הייצוגית נכשלת. אני חושבת שזו פריווילגיה שלא היה ראוי לתת אותה.

ג'מאל זחאלקה (בל"ד):

זו שערורייה.

אתי לבני (הסיעה החילונית):

אני חושבת שלא ראוי היה לתת מעמד כל כך מיוחד לרשות. אין סיבה שבכל עת, על-ידי מעשה חד-צדדי, אחרי פגיעה ארוכה בציבור גדול היא יכולה להגיד: פוס, אני חוזרת בי, זה לא קיים, ולבטל את כל התשתית, את כל הנזקים האדירים שנעשו בתקופות אחרות לציבור מאוד גדול. זה שהחוק משאיר את התובע הפרטני האחד ואת עורך-דינו – זה ממש לעג לרש. סעיף 9, אם היינו רוצים להוציא מתחת ידינו חוק ראוי, לא היה קיים בחוק הזה.

עם זאת, אני מקבלת את ההסברים שחזרו ונאמרו כאן, שזה או הכול או לא כלום, ולכן אני, באופן אישי, אוריד את ההסתייגות לנושא הזה. אני מעלה את זה ואני מניחה שחברי להסתייגות כן יבקשו להצביע על הנושא הזה.

סעיף 4 – הסתייגות מסוג אחר; לא מסוג שמגן על המדינה ולא מסוג ששומר כאילו על כספי המדינה ויוצר איזה איזון - - -


היו"ר ראובן ריבלין:

מה את רוצה שיהיה כתוב בסעיף 4? כתוב: "ובלבד שבית-המשפט שוכנע", ואת רוצה להוריד את זה.

אתי לבני (הסיעה החילונית):

אני רוצה לתת מעמד שווה. עד לפני שבוע לא היה סעיף כזה. עד לפני שבוע כל משרדי הממשלה, ונדמה לי שגם היום, גם משרד המשפטים ומשרדים אחרים, אין להם שום בעיה עם הסעיף הזה. כנראה שכוחות מתחת לפני השטח של בנקים או של חברות... משרד המשפטים לא מתנגד לנושא הזה. מה שכתוב כאן, שארגונים ציבוריים, NGO, החברה להגנת הטבע, רשות הטבע והגנים, הארגונים הירוקים, יוכלו להגיש תביעות ייצוגיות על כל מיני מפגעים ונזקים, פשוט לייצג את הציבור ולהיות פה לציבור, וזה חשוב מאוד.

מה קרה כאן? הוסיפו עוד סעיף ואמרו: הארגונים לא יוכלו לייצג, אלא רק אם בית-המשפט שוכנע כי בנסיבות העניין קיים קושי להגיש את הבקשה בידי אדם, כאמור בפסקה (1). אני טוענת שזה מכניס מקל בגלגלים. זו עוד ביורוקרטיה, זה עוד הליך, זו עוד בדיקה. לא תמיד נמצא אותו תובע. צריך לחפש את התובע. כל הרעיון של חברה אזרחית הוא, שיש לנו ארגונים, שיש לנו מלכ"רים.

היו"ר ראובן ריבלין:

אבל בית-המשפט ישמע - - -

אתי לבני (הסיעה החילונית):

יכול להיות שזה יהיה חסר משמעות, אבל בהחלט יש סכנה שזה יעכב את כל התהליך. אנחנו פתחנו ונתנו מקום לארגונים ראויים שמייצגים את הציבור. אנחנו הולכים ואומרים: סטופ ארגונים, אתם לא ראויים בעינינו לייצג. לכו תחפשו אם יש תובע ייצוגי או לא. אני אומרת שזה דבר מיותר, שפוגע בתשתית הרעיון, בגרעין הרעיון שהציבור זכאי שהארגונים האלה ייצגו אותו. אדם אחד לבד לא יכול ולא מסוגל לעשות את זה. צריך לתת מקום לארגונים ולכבד אותם.

מיכאל איתן (יו"ר ועדת החוקה, חוק ומשפט):

אנחנו רוצים למנוע מצבים שארגונים או גופים שלא היה להם שום עניין יתחילו לייצר - - -

היו"ר ראובן ריבלין:

את לא סומכת על בית-המשפט?


אתי לבני (הסיעה החילונית):

הארגונים הם ארגונים, ויש קריטריונים מאוד ראויים איך לבדוק. זה לא שמישהו קם בבוקר והוא נהיה ארגון. יש ארגונים שפועלים בשטח, ואומרים להם: תוכיחו לנו שאין מישהו אחר שיכול לעשות את זה.

מיכאל איתן (יו"ר ועדת החוקה, חוק ומשפט):

- - -

אתי לבני (הסיעה החילונית):

אתם יודעים שזה דבר שנולד בימים האחרונים. לא היה לו שום בסיס. מישהו היה אינטרסנט ודחפו גם את זה לתוך החוק. לכן אני חושבת שבדיוק על הנושא הזה אין סיבה להגיד: הכול או לא כלום. זה בהחלט דבר שהציבור, ואנחנו כנציגיו, לא צריכים לתת לו יד. על זה הייתי מבקשת להצביע.

שוב, תודה וברכות; מעשה ראוי יש לנו היום.

היו"ר ראובן ריבלין:

תודה רבה. חבר הכנסת ג'מאל זחאלקה, בבקשה.

ג'מאל זחאלקה (בל"ד):

כבוד היושב-ראש, אני רוצה למחות על כך שחוק זה מובא לדיון פגרה ולא בימים רגילים של הכנסת. זה חוק חשוב מאוד, ויש לו השלכות גדולות מאוד על כל האזרחים במדינה. זה חוק שבלעדיו בתי-המשפט התלבטו והיו בעיות - - -

היו"ר ראובן ריבלין:

גם אני חשבתי כך, אבל הואיל והממשלה הסכימה וחבר הכנסת איתן חשב שמן הראוי להביא את זה הפעם, הואיל והממשלה הסכימה – הסכמתי. אני חשבתי כמוך, שלא יקרה שום דבר אם הצעות חוק כאלה יהיו בכנסת הבאה. צריך להתחשב בכך שחבר הכנסת רשף חן לא יהיה בכנסת הבאה. אבל החוק לובן בצורה משביעת רצון והממשלה הסכימה. הבעיה היא מה יהיה אם תתקבלנה ההסתייגויות, שזה בניגוד להסכמה. הממשלה לא נמצאת פה כדי למשוך. האם היושב-ראש ימשוך? בסדר.


ג'מאל זחאלקה (בל"ד):

אדוני היושב-ראש, זה חוק חשוב וראוי, ובאופן עקרוני אנחנו תומכים בו, אבל יש בו בעיות לא פשוטות. אני אעמוד על ההסתייגויות שהגשתי, שתיים מהן רשומות והשלישית לא נרשמה. אגיד מה אני חושב על החוק.

ההסתייגות הראשונה היא לסעיף 4(א)(3) - יש כאן בעיה שיכולה להתעורר בעתיד, והיא בעיה לא פשוטה. ארגון להגנה על זכויות עובדים רוצה להגיש תביעה ייצוגית למען עובדים בארגון גדול מסוים, או בארגון שהעובדים בו פקידי ממשלה וכיוצא באלה. מי שיגיש תביעה ייצוגית עלול למצוא עצמו מפוטר או מוענש במוסד שבו הוא עובד, כי הוא מגיש תביעה נגד המוסד שבו הוא עובד. זאת דוגמה אחת לכך שאנשים יכולים להימנע מלהגיש תביעה בשמם או אפילו אם ארגון יעמוד מאחוריהם. לכן ראוי לאפשר לארגונים או למוסדות להגיש תביעה ייצוגית גם כארגונים.

אני מציע להוריד את המלים: "ובלבד שבית-המשפט שוכנע כי בנסיבות העניין קיים קושי להגיש". כדי להגיש בשם ארגון צריך לשכנע את בית-המשפט, וזאת פרוצדורה טרום-שיפוטית. אני חושב שזה מיותר וצריך לאפשר להם. אני יכול למנות עשרות מקרים שבהם יהיה קשה לארגונים למצוא אנשים שיגישו תביעה ייצוגית, או שהם יגישו בשמם תביעה ייצוגית. אני יכול, אדוני היושב-ראש, לחשוב למשל על אנשים שיש בעיה בשהותם בארץ, והם נפגעו בצורה כזאת או אחרת, או נוצלו על-ידי המעבידים שלהם. אף אחד מהם לא יוכל להגיש תביעה, כי הם יפחדו שיגרשו אותם מהארץ. אפשר לחשוב על אסירים או על אנשים הנתונים למרות, שהגשת התביעה יכולה לפגוע בהם. יש מקרים רבים כאלה, וזה לא מקרה שולי. יש מקרים רבים, ולכן צריך למחוק את זה מספר החוקים. זהו סעיף לא ראוי.

הסעיף השני שאני רוצה לדבר עליו, אדוני היושב-ראש, הוא בעיני סעיף שערורייתי. הסעיף הזה אומר, שאם ממשלה או רשות גבו כסף שלא כדין והפסיקו לגבות - הן יכולות לגבות כסף שלא כדין במשך עשר שנים או 20 שנה מאזרחים או מקבוצת אזרחים, וברגע שהן מפסיקות לגבות, אי-אפשר להגיש תביעה ייצוגית נגדן. יתירה מכך, ברגע שיתחיל דיון וייאמר שמה שהן עשו הוא לא חוקי או לא ראוי, הן יכולות להפסיק בזמן הגשת התביעה או סמוך להגשת התביעה, וכך אנחנו פוטרים אותן לגמרי. כלומר, תמיד תהיה לרשות האפשרות לחדול מהמעשה הלא-חוקי, ואז אי-אפשר בכלל להגיש תביעה. משמעותו האמיתית של סעיף 9, אדוני היושב-ראש, היא שאי-אפשר לחייב את המדינה או את הרשות לשלם פיצויים על גבייה שלא כדין. זה סעיף לא חוקתי, ועל מעשה לא חוקי שנעשה אנשים לא יכולים לקבל פיצויים.

היו"ר ראובן ריבלין:

בתביעה ייצוגית. הם יכולים לקבל פיצויים בתביעה רגילה.


ג'מאל זחאלקה (בל"ד):

מיליון אזרחים שנפגעו ממס מסוים או מפעולה מסוימת של הממשלה - מאגרת טלוויזיה או מכל אפשרות אחרת - - -

היו"ר ראובן ריבלין:

יושב-ראש הוועדה הסביר את זה בצורה ברורה ואמר: הכסף הלך לציבור. הרי כל אחד ואחד יכול באופן אישי לתבוע, אבל לפעמים זה לא כדאי. לפעמים עשתה את זה המדינה לא מתוך כוונת זדון אלא בשל אי-הבנה כלשהי. אומר יושב-ראש הוועדה, שכל אחד עומדת בפניו תמיד האפשרות לתבוע תביעה או בעשיית עושר ולא במשפט או בנזיקין.

ג'מאל זחאלקה (בל"ד):

אדוני היושב-ראש, אם הרשות לקחה מאזרח כסף שלא היתה צריכה לקחת אותו ממנו, בכוונה, בזדון, לא בזדון, בהיסח הדעת, בטעות וכו', הכסף נלקח מהאזרח ומגיע לאזרח שיחזור אליו הכסף, ולא רק לאזרח הבודד, שיכול להגיש תביעה ולשלם המון כסף, אלא לקבוצת האזרחים שנפגעה. זה ההיגיון הפשוט, זה הצדק הטבעי. זה הצדק הטבעי, אדוני היושב-ראש. לכן ראוי שסעיף 9 יבוטל, אדוני היושב-ראש.

יש לי הסתייגות אחרת לסעיף 20. מה אומר סעיף 20? הסעיף אומר, שאם נקבע פיצוי גג של 10 מיליונים והאזרחים שיכלו להוכיח את זכאותם לפיצויים מימשו את הזכות הזאת עד 5 מיליונים, 5 המיליונים האחרים חוזרים לקופת המדינה. זה בניגוד גמור להיגיון של תביעות כאלה. בפסיקה האמריקנית בארצות-הברית ובהרבה ארצות בעולם יש דרך לפצות בתביעה ייצוגית ולהעביר את הכסף לארגון שהעניין הוא חלק ממטרותיו. כך מקובל. אם, נניח, צרכנים נפגעו, אפשר להעביר חלק מהכסף לארגוני צרכנים. אם מלחים נפגעו, אפשר להעביר את הכסף אחרי שהם מממשים את חלקם. יש עניין של הוכחת זכאות, ואזרח שנפגע ממשהו מסוים לא תמיד יכול להוכיח את זכאותו, אף שהוא באמת נפגע. חלק מהאזרחים שנפגעו, רק חלק מהם בדרך כלל יכול להוכיח את זכאותו, ולכן שאר הכסף לא צריך לעבור לאוצר המדינה או למישהו אחר, אלא לאותה מטרה. מי שעשה מעשה לא ראוי, מעשה לא חוקי, צריך לשלם עליו. הוא לא משלם עליו אלא מחזיר לנפגעים, אם במישרין ואם כקולקטיב, את הדברים שנלקחו מהם שלא כדין.

לכן, צריך לשמור על רוח החוק. רוח החוק, מר איתן, צריכה להיות, שאם נעשה מעשה לא ראוי, נגבה כסף שלא כדין, נמנע מאנשים כסף שלא כדין, צריך להחזיר אותו לאזרחים במלואו, ולא בחלקו, ולא להערים בפניהם מכשולים.


היו"ר ראובן ריבלין:

תודה רבה. הסברת את הנושא בצורה מפורטת וגם לא הפסקתי אותך לאחר שתם הזמן, כי דיברת לעניין. האם חבר הכנסת אליעזר כהן נמצא כאן? אינו נוכח. האם אתם מבקשים להשיב תשובה?

מיכאל איתן (יו"ר ועדת החוקה, חוק ומשפט):

לא.

היו"ר ראובן ריבלין:

תודה רבה. רבותי חברי הכנסת, כל המבקשים להשתתף בהצבעה, נא לתפוס את מקומכם.

מסמכים שהונחו על שולחן הכנסת


היו"ר ראובן ריבלין:

הודעה לסגן מזכיר הכנסת, בבקשה.

סגן מזכיר הכנסת נאזם בדר:

ברשות היושב-ראש הנני מתכבד להודיע, כי הונח היום על שולחן הכנסת לוח תיקונים להצעת חוק תובענות ייצוגיות, התשס"ו-2006: לסעיף 45 - (1) בסעיף קטן (ב), המלים "סעיף 23 והוראות" – יימחקו; (2) בסעיף קטן (ד)(1), במקום "בסעיף 42" צריך להיות "בסעיף 44". בתוספת השלישית, בכותרת המשנה, במקום "סעיף 11(ד) צריך להיות "סעיף 12(ד)". תודה.

היו"ר ראובן ריבלין:

תודה.


הצעת חוק תובענות ייצוגיות, התשס"ה-2005
(קריאה שנייה וקריאה שלישית)

היו"ר ראובן ריבלין:

רבותי חברי הכנסת, אנחנו עוברים להצבעה. נמצאים כאן המסתייגים. חברת הכנסת לבני מבקשת להסתייג רק על סעיף 4. חבר הכנסת זחאלקה מבקש שנצביע את הסתייגויותיו גם על סעיף 4 וגם על סעיף 9.

רבותי, לשם החוק ולסעיפים 1-3 אין הסתייגויות. לכן נצביע על שם החוק ועל סעיפים 1-3 ועד בכלל לפי הצעת הוועדה. נא להצביע.

הצבעה מס' 11

בעד סעיפים 1-3 - 15
נגד - אין
נמנעים - אין
סעיפים 1-3 נתקבלו.

היו"ר ראובן ריבלין:

15 בעד, אין מתנגדים ואין נמנעים. אני קובע ששם החוק וסעיפים 1-3 ועד בכלל עברו בהתאם לנוסח הוועדה.

לסעיף 4 קיימת הסתייגות של חבר הכנסת זחאלקה וחברת הכנסת אתי לבני. נא להצביע - מי בעד ההסתייגות? מי נגד?

הצבעה מס' 12

בעד ההסתייגות - 2
נגד - 10
נמנעים - 2
ההסתייגות של חברי הכנסת אליעזר כהן, אתי לבני, עזמי בשארה, ג'מאל זחאלקה וואסל טאהא לסעיף 4 לא נתקבלה.

היו"ר ראובן ריבלין:

שניים בעד, עשרה נגד, שני נמנעים. אני קובע שההסתייגות לא נתקבלה.

לכן, אנחנו נצביע על סעיף 4 וגם על סעיפים 4-8, כלומר, סעיפים 4, 5, 6 7, 8, כהצעת הוועדה. רבותי חברי הכנסת נא להצביע בקריאה שנייה על סעיפים 4-8 ועד בכלל. מי בעד, מי נגד, מי נמנע?

הצבעה מס' 13

בעד סעיפים 4-8, כהצעת הוועדה - 14
מתנגדים - אין
נמנעים – 2
סעיפים 4-8, כהצעת הוועדה, נתקבלו.

היו"ר ראובן ריבלין:

14, בעד, אין מתנגדים, שני נמנעים. אני קובע שהסעיפים 4-8 נתקבלו על-פי הצעת הוועדה.

רבותי, לעניין סעיף 9. חברת הכנסת לבני הסירה את התנגדותה. נותרה הסתייגותו של חבר הכנסת ג'מאל זחאלקה. אנחנו נצביע על הסתייגותו של חבר הכנסת זחאלקה. נא להצביע - מי בעד ההסתייגות? מי נגד? נא להצביע.


הצבעה מס' 14

בעד ההסתייגות – 2
נגד – 11
נמנעים – 3
ההסתייגות של חברי הכנסת אליעזר כהן, עזמי בשארה, ג'מאל זחאלקה וואסל טאהא לסעיף 9 לא נתקבלה.

היו"ר ראובן ריבלין:

שניים בעד, 11 נגד, שלושה נמנעים. אני קובע שההסתייגות לא נתקבלה.

אם כך, אני עורך הצבעה על סעיפים 9-19, שכן אין שם הסתייגויות; מסעיף 9 עד סעיף 19 ועד בכלל. נא להצביע בהתאם לנוסח הוועדה. מי בעד? מי נגד?


הצבעה מס' 15

בעד סעיפים 9-19, כהצעת הוועדה – 14
נגד – 1
נמנעים – 1
סעיפים 9-19, כהצעת הוועדה, נתקבלו.

היו"ר ראובן ריבלין:

14 בעד, אחד נגד, אחד נמנע. אני קובע שהצעת הוועדה לסעיפים הנ"ל אושרה בקריאה שנייה.

הגענו לסעיף 20. לפסקה (2) בסעיף 20(ד) יש שתי גרסאות. רבותי, חברותי וחברי לכנסת, האם נצביע על שתי הגרסאות? האם נעמיד גרסה מול גרסה או נצביע על כל גרסה?

מיכאל איתן (יו"ר ועדת החוקה, חוק ומשפט):

לדעתי, צריך להעמיד גרסה מול גרסה.

היו"ר ראובן ריבלין:

אני חושב כמוך, רק רציתי לשאול את יושב-ראש הוועדה, כי יש כאלה שיכולים לקבל את שתי הגרסאות פתאום, ואז נעשה הצבעה נוספת, עד אשר תתקבל גרסה אחת. אני מציע שמי שבעד גרסה 1 יצביע בעד, ומי שבעד גרסה 2 יצביע נגד. פירושו של דבר, אם יש רוב לנגד, גרסה 2 מתקבלת. רק לא שמעתי את המלצתו של יושב-ראש הוועדה.

מיכאל איתן (יו"ר ועדת החוקה, חוק ומשפט):

אני בעד גרסה 1.

היו"ר ראובן ריבלין:

בבקשה. מי שבעד גרסה 1 יצביע בעד, מי שבעד גרסה 2 יצביע נגד. נא להצביע - מהי הגרסה המתקבלת.

הצבעה מס' 16

בעד גרסה א' – 14
בעד גרסה ב' - אין
נמנעים – 1
גרסה א' לסעיף 20(ד)(2) נתקבלה.

היו"ר ראובן ריבלין:

בעד גרסה א' - 14, בעד גרסה ב' - אין, נמנע אחד. אני קובע שנוסח הוועדה בגרסה א' מתקבל. נוסח הוועדה בגרסה ב' לא מתקבל.

לכן אני מצביע עכשיו על סעיף 20 לפי גרסה א', כהצעת הוועדה. זה כדי להסיר כל ספק מלב. מסעיף 20 בגרסה א' עד סעיף 45 ועד בכלל, כהצעת הוועדה. נא להצביע בקריאה שנייה - מי בעד? מי נגד?

הצבעה מס' 17

בעד סעיפים 20-45 – 14
נגד – 1
נמנעים - 1
סעיפים 20-45 נתקבלו.

היו"ר ראובן ריבלין:

14 בעד, אחד נגד, אחד נמנע. אני קובע שהסעיפים 20-45 עברו בקריאה שנייה. רבותי, עברה בקריאה שנייה הצעת החוק. לא התקבלה הסתייגות. בסעיף 20 נתקבלה גרסה א'. החוק עבר בקריאה שנייה.

אני עובר לקריאה שלישית. רבותי חברי הכנסת, הצעת חוק תובענות ייצוגיות, לרבות לוח התיקונים להצעת חוק התובענות הייצוגיות, כפי שנמסר, לסעיף 45 ולתוספת השלישית, קריאה שלישית - נא להצביע. מי בעד? מי נגד? מי נמנע?

הצבעה מס' 18

בעד החוק – 14
נגד – אין
נמנעים – 2
חוק תובענות ייצוגיות, התשס"ו-2006, נתקבל.

היו"ר ראובן ריבלין:

בעד - 14, אין מתנגדים, שני נמנעים. אני קובע שהצעת חוק תובענות ייצוגיות, התשס"ו-2006, עבר בקריאה שלישית ונכנס לספר החוקים של מדינת ישראל.

אני מבקש לברך גם את יושב-ראש ועדת החוקה וגם את רשף חן שייצג את סיעת שינוי כיושב-ראש הסיעה, והיה יושב-ראש ועדת המשנה של ועדת החוקה, חוק ומשפט לעניין חוק זה. חבר הכנסת רשף חן, אדוני רוצה לומר מלה?

רשף חן (בשם ועדת החוקה, חוק ומשפט):

לא.

היו"ר ראובן ריבלין:

תודה רבה. מעשך הוא שיוכיח את עשייתך ולא דיבוריך. כל טוב.


הצעת חוק הסכמים בנכסים פיננסיים, התשס"ו-2006
[מס' מ/229; "דברי הכנסת", חוב' ח', עמ' 27413;  נספחות.]
(קריאה שנייה ושלישית)

היו"ר ראובן ריבלין:

אני ממשיך בסדר-היום, ובסעיף האחרון בסדר-היום - הצעת חוק הסכמים בנכסים פיננסיים, מטעם ועדת הכספים. יציג ממלא-מקום יושב-ראש ועדת הכספים, הלוא הוא יושב-ראש ועדת הכנסת, חבר הכנסת דניאל בנלולו. בבקשה, אדוני. אין הסתייגויות להצעה זו. מייד לאחר הגשתה אנחנו נצביע עליה בקריאה שנייה ושלישית.

דניאל בנלולו (בשם ועדת הכספים):

אדוני היושב-ראש, חברי הכנסת, בשם ועדת הכספים אני מתכבד להביא בפניכם את הצעת חוק הסכמים בנכסים פיננסיים, התשס"ו-2006, לקריאה שנייה ולקריאה שלישית.

מטרתו של חוק זה היא להקנות ודאות משפטית ועסקית, הנדרשת להבטחת פעילותו התקינה של השוק הפיננסי בישראל, כמו גם לאפשר פעילות בזירה הפיננסית הבין-לאומית במסגרת העסקאות המקובלות באותה זירה. הוודאות הנדרשת היא הן לגבי סיווגה של עסקת מכר חוזר בניירות ערך והן בנוגע לתוקפו של הסכם המסדיר מערכת עסקאות בנגזרות או עסקאות מכר חוזר בניירות ערך, בעת חדלות פירעון של צד להסכם כאמור.

במסגרת החוק המוצע נקבעו הגדרות חדשות הקובעות מהם הסכם מסגרת, התחשבנות ביניים, הוראות לסיום מוקדם בהסכם מסגרת, עסקה נגזרת ועסקת מכר חוזר בניירות ערך. החוק המוצע מסדיר את תוקף ההוראות לסיום מוקדם בעת חדלות פירעון, את הדין לגבי ויתור על נכס מכביד הכלול בהסכם מסגרת, וכן קובע את הסיווג של עסקת מכר חוזר בניירות ערך והתחשבנות ביניים.

יצוין כי החוק מתייחס למקרים שבהם לפחות אחד הצדדים להסכם המסגרת הוא תאגיד פיננסי או מדינת ישראל.

עוד יצוין, כי נוסף על האמור החוק המוצע מבקש לתקן, בתיקון עקיף, את פקודת מס הכנסה. בהתאם לתיקון האמור יוסמך שר האוצר לקבוע בתקנות הוראות אשר יאפשרו לסווג עסקת מכר חוזר כעסקת הלוואה לצורכי מס, ולא כעסקת מכר.

להצעת החוק אין הסתייגויות, ואני מבקש את תמיכתם בה.


היו"ר ראובן ריבלין:

תודה רבה לממלא-מקום יושב-ראש ועדת הכספים וליושב-ראש ועדת הכנסת, חבר הכנסת דניאל בנלולו. רבותי, אין הסתייגויות. רבותי, אין הסתייגויות.

אנחנו מצביעים עכשיו על הצעת חוק הסכמים בנכסים פיננסיים, התשס"ו-2006, כהצעת הוועדה, בקריאה שנייה. רבותי חברי הכנסת, נא להצביע. מי בעד? מי נגד?

הצבעה מס' 19

בעד סעיפים 1-6 - 6
נגד - אין
נמנעים - 1
סעיפים 1-6 נתקבלו.

היו"ר ראובן ריבלין:

שישה בעד, אחד נמנע, אין מתנגדים. אני קובע שהצעת חוק הסכמים בנכסים פיננסיים עברה בקריאה שנייה.

אנחנו עוברים להצביע בקריאה שלישית. רבותי חברי הכנסת, נא להצביע. מי בעד הצעת החוק בקריאה שלישית?

הצבעה מס' 20

בעד החוק - 6
נגד - אין
נמנעים - 1
חוק הסכמים בנכסים פיננסיים, התשס"ו-2006, נתקבל.

היו"ר ראובן ריבלין:

שישה בעד, אין מתנגדים, נמנע אחד. אני קובע שהצעת חוק הסכמים בנכסים פיננסיים עברה בקריאה שלישית והיא תיכנס לספר החוקים של מדינת ישראל.

אני מודה לחבר הכנסת דניאל בנלולו, אשר מילא את מקומו של יושב-ראש ועדת הכספים, אבל לא יהיה ממלא-מקומו של  יושב-ראש ועדת הכנסת, שכן הוא יושב-ראש הוועדה.

חברי הכנסת, תם סדר-היום. על הישיבה הבאה, אם וכאשר תתקיים, תבוא הודעה במועד אחר. ישיבה זו נעולה.


הישיבה ננעלה בשעה  16:21.
