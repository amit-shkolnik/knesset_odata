תוכן העניינים
דברי יושב-ראש הכנסת על השתתפות חבר הכנסת סאלח טריף בהצבעות	3
רוני בר-און (יו"ר ועדת הכנסת):	4
דברי ברכה של יושב-ראש הכנסת לסגן נשיא פרגוואי	5
מסמכים שהונחו על שולחן הכנסת	6
מזכיר הכנסת אריה האן:	6
הצעת חוק לפיזור הכנסת השש-עשרה, התשס"ה-2004	8
יצחק לוי (ציונות לאומית דתית מתחדשת):	9
הצעת חוק התפזרות הכנסת השש-עשרה, התשס"ג-2003	14
זהבה גלאון (מרצ-יחד):	14
הצעת חוק התפזרות הכנסת השש-עשרה, התשס"ג-2003	17
מוחמד ברכה (חד"ש-תע"ל):	18
הצעת חוק לפיזור הכנסת השש-עשרה, התשס"ד-2004	21
איתן כבל (העבודה - מימד - עם אחד):	21
איתן כבל (העבודה - מימד - עם אחד):	23
הצעת חוק לפיזור הכנסת השש-עשרה, התשס"ה-2004	25
אריה אלדד (האיחוד הלאומי - ישראל ביתנו):	25
הצעת חוק התפזרות הכנסת השש-עשרה, התשס"ד-2004	28
עבד-אלמאלכ דהאמשה (רע"ם):	28
הצעת חוק התפזרות הכנסת השש-עשרה, התשס"ד-2004	33
מאיר פרוש (אגודת ישראל - יהדות התורה והשבת):	33
מסמכים שהונחו על שולחן הכנסת	36
מזכיר הכנסת אריה האן:	36
הצעת חוק לפיזור הכנסת השש-עשרה, התשס"ה-2005	37
זבולון אורלב (מפד"ל):	37
שר האוצר אהוד אולמרט:	40
שר האוצר אהוד אולמרט:	48
שאול יהלום (מפד"ל):	49
רוני בר-און (הליכוד):	51
טלב אלסאנע (רע"ם):	54
יצחק כהן (ש"ס):	55
עזמי בשארה (בל"ד):	56
מיכאל איתן (הליכוד):	57
הצעת חוק העונשין (תיקון מס' 88), התשס"ו-2005	62
גאלב מג'אדלה (יו"ר ועדת הפנים ואיכות הסביבה):	62
אחמד טיבי (חד"ש-תע"ל):	64
הצעת חוק שירותי הובלה (תיקון מס' 2), התשס"ו-2005	65
אמנון כהן (יו"ר ועדת הכלכלה):	65
סגן שר התחבורה שמואל הלפרט:	67
סגן שר התחבורה שמואל הלפרט:	68
אורי אריאל (האיחוד הלאומי - ישראל ביתנו):	69
אמנון כהן (יו"ר ועדת הכלכלה):	70
סגן שר התחבורה שמואל הלפרט:	70
אורי אריאל (האיחוד הלאומי - ישראל ביתנו):	71
הצעת חוק נתיבים מהירים לרכב ציבורי (נתיבי אגרה)  (הוראת שעה) (תיקון), התשס"ו-2005	72
אמנון כהן (יו"ר ועדת הכלכלה):	72
אמנון כהן (יו"ר ועדת הכלכלה):	76
הצעת חוק המועצה להשכלה גבוהה (תיקון  מס' 13)  (הוספת נציג סטודנטים במועצה להשכלה גבוהה), התשס"ו-2005	77
ענבל גבריאלי (הליכוד):	77
אילנה כהן (העבודה - מימד - עם אחד):	78
עבד-אלמאלכ דהאמשה (רע"ם):	79
עמיר פרץ (העבודה - מימד - עם אחד):	80
הצעת חוק הספנות (עבירות נגד ביטחון  השיט הבין-לאומי ומתקנים ימיים), התשס"ה-2005	82
סגן שר התחבורה שמואל הלפרט:	82
עבד-אלמאלכ דהאמשה (רע"ם):	84
אריה אלדד (האיחוד הלאומי - ישראל ביתנו):	84
עסאם מח'ול (חד"ש-תע"ל):	85
נסים זאב (ש"ס):	86
הצעת חוק הסדרת העיסוק בייצוג על-ידי יועצי מס  (תיקון) (כשירות לקבלת רשיון), התשס"ו-2005	88
משה גפני (דגל התורה):	88

עדכון אחרון: 28/05/06

דברי הכנסת
ד / מושב רביעי / ישיבות רצ"א—רצ"ג /
י"ט—כ"א בחשוון התשס"ו / 21-23 בנובמבר 2005 / 4
חוברת ד'
ישיבה רצ"א









הישיבה המאתיים-ותשעים-ואחת של הכנסת השש-עשרה
יום שני, י"ט בחשוון התשס"ו (21 בנובמבר 2005)
ירושלים, הכנסת, שעה 16:00


דברי יושב-ראש הכנסת על השתתפות חבר הכנסת סאלח טריף בהצבעות

היו"ר ראובן ריבלין:

אדוני השר, גבירותי ורבותי חברי הכנסת, היום יום שני, י"ט בחשוון התשס"ו, 21 בחודש נובמבר 2005 למניינם. אני מתכבד לפתוח את ישיבת הכנסת.

רבותי חברי הכנסת, בראשית הישיבה אני אמור להזמין לדוכן את חבר הכנסת החדש-ישן, חבר הכנסת סאלח טריף, על מנת להישבע. חבר הכנסת טריף הודיעני לאמור: "בהמשך לשיחתי הטלפונית עמך, הריני להודיעך בזאת, כי אינני מתכוון להישבע אמונים לכנסת ולא ליטול חלק בדיוני הכנסת וועדותיה, כל עוד לא יכריע בית-המשפט בערעור אשר הוגש על-ידי". חבר הכנסת טריף הינו חבר הכנסת החל מיום שישי בשעה 09:36. חברותו החלה עם פקיעת חברותו של חבר הכנסת מצנע, אשר עזב אותנו על מנת לשמש ראש המועצה הקרואה בירוחם. מאותה דקה חבר הכנסת טריף  משמש כחבר הכנסת. אי-השבעתו היום של חבר הכנסת טריף אינה מקנה לו זכויות וחובות של חבר הכנסת, אבל יש עדיין מחלוקת שהוכרעה כרגע על-ידי, וההכרעה מקנה לו זכות הצבעה. לכן, סאלח טריף הוא בעל זכות הצבעה, ואם יממש אותה או לא - זה עניינה של סיעתו ועניינו הוא. לכן, יש לנו 120 חברי הכנסת בעלי זכות הצבעה.

אני מברך את חבר הכנסת עמיר פרץ על כך שהחליף את מקום מושבו, וכיושב-ראש מפלגת העבודה הוא יושב במקום הראשון לספסלי מפלגת העבודה, שכן אינו חבר בממשלה. עם העברת ומעבר חבריו מספסלי הממשלה, הוא ישמש גם יושב-ראש האופוזיציה בישראל. אני עדיין אינני מכריז עליו ככזה, כי עדיין חבריו בממשלה.

אדוני חבר הכנסת בר-און, יושב-ראש ועדת הכנסת, בבקשה.

רוני בר-און (יו"ר ועדת הכנסת):

אדוני היושב-ראש, תודה לך על הרשות להבהיר את הדברים. בהמשך להודעתך, אני  מבקש למסור לבית, כי עוד לפני שהתפטר חבר הכנסת מצנע, ביקש חבר הכנסת רשף חן כי ועדת הכנסת תעשה שימוש בסמכותה ותקבע כי חבר הכנסת סאלח טריף מושעה בגלל העניין הפלילי התלוי ועומד נגדו. בין לבין התפטר חבר הכנסת מצנע, אבל כמו ההודעה שאתה קיבלת, אדוני היושב-ראש, קיבלתי גם אני הודעה מחבר הכנסת סאלח טריף, שהוא לא יבוא לכנסת ולא יישבע אמונים ולא יתייצב כאן, כי מחר מתברר הערעור בעניינו וגם בקשת היועץ המשפטי לממשלה לקבוע כי בעבירה שהורשע בבית-המשפט בערכאה הראשונה יש משום קלון. כיוון שכך, סברתי שלא יהיה זה נכון שוועדת הכנסת תתערב בעניין מהסוג הזה שתלוי ועומד מחר בבית-משפט. כולנו מאחלים ומייחלים לכך שחבר הכנסת סאלח טריף יזוכה מחר, אבל אם ייקבע אחרת - ממילא לא יהיה צורך בהחלטת ועדת הכנסת, ובית-המשפט הוא זה שיקבע כמעט באופן אוטומטי מה יעלה בגורלו של חבר הכנסת סאלח טריף. אני חושב שההבהרה הזאת משלימה את התמונה שאתה פתחת בפני הבית. תודה.

היו"ר ראובן ריבלין:

תודה רבה לחבר הכנסת בר-און, יושב-ראש ועדת הכנסת.

אני, כמובן, ממלא את תפקידי על-פי החוק. חבר הכנסת טריף הוא חבר הכנסת בין שנשבע בין שלא נשבע. חברותו נקבעה כאשר נכנסה לתוקפה התפטרותו של חבר הכנסת מצנע. הוא חבר הכנסת. הוא גם יכול להצביע, אף שלא נשבע. אם הוא לא בא להצביע או כן בא להצביע, זה עניינו ועניין תנועתו. ואידך זיל גמור, ועדיין יש לנו הרבה מה ללמוד וללבן בנושא זה. יושב-ראש ועדת הכנסת ודאי יטרח ויעשה זאת ויזמן ישיבה מיוחדת.

חברי הכנסת, הבוקר הגיש ראש הממשלה לנשיא המדינה בקשה לפזר את הכנסת. לפיכך, מאחר שמבחינת התוצאה בקשה זו כמוה כהתפטרות ראש הממשלה, אין לנו יכולת עוד להגיש אי-אמון לאדם אשר בתוקף תפקידו בא וקבע שהוא מבקש לפזר את הכנסת, מהטעם שהוא רואה בה כנסת לעומתית. לפיכך בוטלו כל הצעות האי-אמון. גם אם חברי הכנסת אשר הגישו אותן בשם סיעותיהם חזרו בהם, אין נפקא מינה בכך שהצעות האי-אמון ירדו, הוסרו מעל סדר-היום.

עם זאת, התבקשתי, כפי שהבטחתי לחברי הכנסת יצחק לוי וזבולון אורלב, שאם לא יהיו הצעות אי-אמון, הצעות החוק לפיזור הכנסת יעברו לפנינו, בהסכמת יושב-ראש הקואליציה, חבר הכנסת גדעון סער, והסכמת יושב-ראש סיעת האופוזיציה העתידית, חבר הכנסת אפרים סנה, ובהסכמת חבר הכנסת רשף חן, שהוא היום נציג האופוזיציה הגדולה בסיעות הבית.

אני מוכרח להודיע לכם, שהייתי היום אצל נשיא מדינת ישראל, ולעניין בקשתו של ראש הממשלה, הוא אומנם לא הבטיח לי דבר, אבל הוא יראה בחיוב רב אם הכנסת תביע את דעתה ב-24 השעות הקרובות שהיא רוצה לפזר את עצמה בתאריך קבוע ומוגדר ומסוים.

אנחנו נתחיל היום בהליך החקיקה. בידיכם לסיים את הדבר או היום או לכל המאוחר מחר, אם תרצו בכך.


דברי ברכה של יושב-ראש הכנסת לסגן נשיא פרגוואי

היו"ר ראובן ריבלין:

רבותי חברי הכנסת, רבותי השרים, השר לביטחון פנים, שר המדע ואדוני ממלא-מקום ראש הממשלה, לכבוד ולעונג לי לארח היום במשכן הכנסת אורח רם מעלה, סגן נשיא פרגוואי, מר לואיס אלברטו קסטיגליוני. ברוך בואך לבית-הנבחרים של מדינת ישראל ולב הדמוקרטיה שלה - כנסת ישראל.

אדוני סגן הנשיא והשרים הנכבדים הנלווים אליך ומשלחת פרגוואי, אנו בישראל מעריכים את דרכה של פרגוואי לדמוקרטיה ותומכים בה מכל הלב. אני מאחל לעמך הצלחה ושגשוג בדרך זו.

הגעת אלינו בעת שהמפה הפוליטית בישראל סוערת וגועשת, וההשלכות של פרישת ראש הממשלה וראש מפלגה מכהן מסיעתו - דבר שלא היה כמוהו - עדיין נבחנות, וההשלכות למדינת ישראל מי ישורן. רבותי חברי הכנסת, אדוני סגן הנשיא, כאן, באולם הזה, באות לידי ביטוי מחלוקות חריפות לצד הסכמות. אולם, כל ההכרעות מתקבלות באורח דמוקרטי. מסורת זו מלווה אותנו מאז הקמת מדינת ישראל לפני 57 שנים, ונשמרת מאז בקפדנות.

מדינת ישראל תזכור תמיד את היחס של ארצות אמריקה הלטינית כלפינו בדרך הארוכה שעשינו לקראת העצמאות ובזמן ההחלטה הגורלית בעצרת האו"ם בחודש זה, חודש נובמבר, של שנת 1947, על הקמת מדינה יהודית בארץ אבותינו, ארץ-ישראל.

אדוני סגן הנשיא, Mr. Vice President, אני מאחל לך ביקור פורה ומוצלח, ומקווה כי הקשר הטוב בין מדינותינו יימשך.

אדוני סגן הנשיא, רבותי השרים ומשלחת פרגוואי לישראל, ברוכים תהיו.Thank you and welcome.

(מחיאות כפיים)



מסמכים שהונחו על שולחן הכנסת

היו"ר ראובן ריבלין:

רבותי, הודעה למזכיר הכנסת, ולאחר מכן אנחנו עוברים להצעות החוק הפרטיות, אשר כתוצאה מהן ולאחר שהן תתקבלנה, הכנסת תעבור לעבודה כאשר אנחנו יודעים שאנו נמצאים במערכת בחירות, עדיין לא בפגרת בחירות, מתוך ידיעה שלא נהפוך את הבמה הזאת לבמה לתעמולת בחירות אשר לא תכבד את הכנסת עצמה. לכן, אנחנו נברור את הנושאים אשר יבואו וגם את החוקים אשר נאשר פה במידה כזאת שלא תביא למכשלה למדינת ישראל, לכנסת הבאה, לממשלה הבאה ולכל המנהיגים בעתיד. אני חושב שאנחנו בנשיאות נאשר את כל אותם חוקים העומדים לפנינו, וברור שהחל מהיום לא תישמענה עוד בכנסת זו הצעות חוק פרטיות. אני מקווה שכל חברי הכנסת הנוכחית יהיו גם חברי הכנסת השבע-עשרה, ואז יוכלו להרחיב את גבול חקיקתם לתפארת מדינת ישראל. כמובן, כל מה שנמצא בצנרת, נמשיך ונשתדל לסיים. הממשלה, כל חוק שתרצה להעביר, אנחנו נהיה כאן על מנת לדון ולראות האם יש רוב. הודעה למזכיר הכנסת, בבקשה.

מזכיר הכנסת אריה האן:

ברשות יושב-ראש הכנסת, הנני מתכבד להודיעכם, כי הונחו היום על שולחן הכנסת -

לדיון מוקדם: הצעת חוק רשות ים-המלח, התשס"ו-2005, מאת חברי הכנסת מל פולישוק-בלוך ויורי שטרן וקבוצת חברי הכנסת; הצעת חוק חינוך ממלכתי (תיקון - הגבלת מספר תלמידים בגן חובה ובכיתה בבית-ספר יסודי), התשס"ו-2005, מאת חבר הכנסת חמי דורון וקבוצת חברי הכנסת; הצעת חוק צער בעלי-חיים (הגנה על בעלי-חיים) (תיקון - איסור גרימת סבל לצורך טקס דתי), התשס"ו-2005, מאת חברי הכנסת רשף חן ורוני בריזון; הצעת חוק חופש המידע (תיקון - חובת פרסום באינטרנט), התשס"ו-2005, מאת חבר הכנסת רומן ברונפמן וקבוצת חברי הכנסת; הצעת חוק לתיקון פקודת המועצות המקומיות (מינוי מבקר וועדת ביקורת), התשס"ו-2005, מאת חבר הכנסת זבולון אורלב; הצעת חוק המפלגות (תיקון - בחירות מקדימות), התשס"ו-2005, מאת חברת הכנסת יולי תמיר; הצעת חוק חובת המכרזים (תיקון - העדפת טובין ממוחזרים), התשס"ו-2005,  מאת חברת הכנסת לאה נס; הצעת חוק יישום תוכנית ההתנתקות (תיקון – אי-רישום פלילי לקטינים), התשס"ו-2005, מאת חברי הכנסת זבולון אורלב, שאול יהלום, ניסן סלומינסקי וגילה פינקלשטיין; הצעת חוק יישום תוכנית ההתנתקות (תיקון – אי-רישום פלילי), התשס"ו-2005, מאת חברי הכנסת זבולון אורלב, שאול יהלום, ניסן סלומינסקי וגילה פינקלשטיין; הצעת חוק הגבלת העישון במקומות ציבוריים (תיקון - תחנת אוטובוס ותחנת רכבת), התשס"ו-2005, מאת חבר הכנסת אילן שלגי; הצעת חוק דמי מחלה (היעדרות עקב היריון ולידה של בת זוג) (תיקון - תקופת היעדרות נוספת), התשס"ו-2005, מאת חברי הכנסת  חמי דורון, אילן ליבוביץ ואילן שלגי; הצעת חוק התגמולים לנפגעי פעולות איבה (תיקון - פעולות שמטרתן לסכל את מדיניות הממשלה), התשס"ו-2005, מאת חברת הכנסת אתי לבני וקבוצת חברי הכנסת; הצעת חוק הבנקאות (שירות ללקוח) (חובת תרגום מסמכים), התשס"ו-2005, מאת חברי הכנסת ואסל טאהא, עזמי בשארה וג'מאל זחאלקה; הצעת חוק המפלגות (תיקון), התשס"ו-2005, מאת חברי הכנסת עסאם מח'ול, מוחמד ברכה ואחמד טיבי; הצעת חוק הגבלת העישון במקומות ציבוריים (תיקון - הגבלת עישון במקומות ששוהים בהם אסירים), התשס"ו-2005, מאת חבר הכנסת איוב קרא; הצעת חוק העונשין (תיקון - ניהול משא-ומתן שלא בסמכות), התשס"ו-2005, מאת חבר הכנסת איוב קרא; הצעת חוק מגן-דוד-אדום (תיקון - מינוי נשיא האגודה), התשס"ו-2005, מאת חבר הכנסת איוב קרא; הצעת חוק התקשורת (בזק ושידורים) (תיקון - הגבלת תשלום עבור זמן אוויר), התשס"ו-2005, מאת חבר הכנסת אמנון כהן; הצעת חוק ביטוח בריאות ממלכתי (תיקון - תחומי שירותי הבריאות), התשס"ו-2005, מאת חברות הכנסת נעמי בלומנטל ולאה נס; הצעת חוק שימור הרי ירושלים, התשס"ו-2005, מאת חבר הכנסת יורי שטרן קבוצת חברי הכנסת; הצעת חוק עובדים זרים (תיקון - עובד זר בתחום הסיעוד), התשס"ו-2005, מאת חבר הכנסת זבולון אורלב; הצעת חוק מגן-דוד-אדום (תיקון - מינוי ראש האגודה), התשס"ו-2005, מאת חברת הכנסת זהבה גלאון; הצעת חוק התקשורת (בזק ושידורים) (תיקון - הזמנת שירותים), התשס"ו-2005, מאת חבר הכנסת יצחק כהן; הצעת חוק שיווי זכויות האשה (תיקון - רשימות מועמדות לתפקידים), התשס"ו-2005, מאת חברי כנסת אתי לבני, יולי תמיר, רשף חן, רוני בריזון ואראלה גולן; הצעת חוק לתיקון פקודת מס הכנסה (שיעור המס לבעלי הכנסה נמוכה), התשס"ו-2005, מאת חבר הכנסת דני יתום; הצעת חוק משכן הכרזת העצמאות, התשס"ו-2005, מאת חבר הכנסת רוני בריזון וקבוצת חברי הכנסת; הצעת חוק העונשין (תיקון - קביעת ענישה מינימלית במקרי אלימות חוזרת), התשס"ו-2005, מאת חבר הכנסת דני יתום; הצעת חוק-יסוד: הזכות לדיור, מאת חבר הכנסת רומן ברונפמן וקבוצת חברי הכנסת; הצעת חוק קבלת החלטות בעניין הסכמי סחר, התשס"ו-2005, מאת חברי הכנסת עסאם מח'ול, מיכאל איתן, רומן ברונפמן, יצחק כהן, יולי תמיר, מוחמד ברכה ואחמד טיבי; הצעת חוק כביש אגרה (כביש ארצי לישראל) (תיקון - הגבלת סמכויות בעל הזיכיון), התשס"ו-2005, מאת חבר הכנסת מיכאל גורלובסקי וקבוצת חברי הכנסת.

לקריאה ראשונה, מטעם הממשלה: הצעת חוק ניירות ערך (תיקון מס' 31) (הרחבת שיתוף הפעולה עם רשות חוץ), התשס"ו-2005.

לקריאה ראשונה, מטעם חברי הכנסת: הצעת חוק המפלגות (מימון בחירות מקדימות) (הוראת שעה), התשס"ו-2005; הצעת חוק הסדרת העיסוק בייצוג על-ידי יועצי מס (תיקון) (כשירות לקבלת רשיון), התשס"ו-2005.

חוברת דוח נתוני תאונות דרכים בישראל בשנים 1995-2004, מטעם משרד התחבורה. תודה רבה.

היו"ר ראובן ריבלין:

תודה רבה.


הצעת חוק לפיזור הכנסת השש-עשרה, התשס"ה-2004
[הצעת חוק פ/2879; נספחות.]
(הצעת חבר הכנסת יצחק לוי)

היו"ר ראובן ריבלין:

חברי הכנסת, אנחנו עוברים לסדר-היום.

רוני בר-און (הליכוד):

אני רוצה לשאול האם החוק להקדמת הבחירות הוא עוד לפני ה-8 במרס.

היו"ר ראובן ריבלין:

יש לי חוות דעת ברורה האומרת שכל עוד הנשיא לא נתן את הצו, אנחנו לא מנועים מלדון. יש גם שאלה אם אחרי שהוא נתן את הצו אנחנו מנועים מלדון. ודאי שאנחנו מקיימים בשלב זה את ההצעה. ההצעה אומרת שכל חבר כנסת יודיע מה הוא התאריך. אלה הצעות חוק פרטיות המדברות בהתפזרות הכנסת על-ידי חוק פיזור הכנסת  מטעם הכנסת.

שר הפנים אופיר פינס-פז:

אדוני היושב-ראש, האם יש לוועדה סיכוי לסיים את החקיקה על פיזור הכנסת עוד בסוף השבוע הזה?

היו"ר ראובן ריבלין:

אני מוכרח לומר לאדוני שזאת שאיפתי. אני מקווה שזו גם שאיפתה של הכנסת כולה. אני חושב שאין שום בעיה והכוונה היא אותה כוונה - גם ראש הממשלה במהלכו וגם הכנסת במהלכה אינם בעימות. השאלה בשלושה שבועות היא לא שאלה שהופכת את הכמות למהות.

רבותי חברי הכנסת, אני מזמין את חבר הכנסת יצחק לוי, שיהיה ראשון הדוברים. כל הצעת חוק הנספחת  להצעת החוק של חבר הכנסת לוי תידון במשך שלוש דקות. כל הצעת חוק העומדת בפני עצמה תידון במשך עשר דקות. כולם הסירו את ההצמדה, כולם במכסה, ולכן כל אחד יקבל עשר דקות.

כבוד השר פינס, אתה ואני כראשי סיעות הקואליציה והאופוזיציה העברנו הצעה לפיזור הכנסת כהרף עין, משום שהוויכוח הוא לא ויכוח אידיאולוגי, לא ויכוח חוקתי, הוויכוח הוא על תאריך ועל הסכמה. אם יש הסכמה, אפשר להעביר זאת - ירידה לוועדה, עלייה לוועדה, ורק תאריך זמן ההדפסה הוא הקובע. כבוד חבר הכנסת לוי, בבקשה, אדוני.

יצחק לוי (ציונות לאומית דתית מתחדשת):

אדוני היושב-ראש, רבותי חברי הכנסת, כפי שאמר יושב-ראש הכנסת, היום נפל הפור, הכנסת מתפזרת. אין ממשלה בישראל, אין קואליציה, לא יישארו כמעט שרים, אינני יודע איך הממשלה תתפקד בחודשים האלה. על כל פנים, הגיע הזמן ללכת לבחירות.

הבחירות נכפו עלינו שלא בזמנן בגלל דרכו ההרסנית של ראש הממשלה. אדוני היושב-ראש, אינני יודע איך להסביר זאת, אבל עובדה היא שכל מה שראש הממשלה בונה, לאחר מכן הוא הורס. קשה להבין את יצר ההרס הזה. ראש הממשלה בנה במשך שנים רבות חבל ארץ, בנה יישובים, לחם כאן בכנסת כדי לבנות אותם, העביר להם תקציבים, והנה, במחי יד אחת הוא הרס את כל מה שהוא עשה. ראש הממשלה חוזר על כך גם היום - הוא בנה מפלגה, מפלגת שלטון, עמל על ביצורה, על כינונה, ראש הממשלה התפאר בכך שהוא העלה את הליכוד מ-19 מנדטים ל-40 מנדטים, התפאר במעשי ידיו, והנה שוב היום, ברגע אחד, בהחלטה אחת הוא הורס את כל מה שהוא בנה.

אני חושב שזה יהיה גם גורלה של מפלגת האחריות הלאומית - האחריות הלאומית, האחריות הלאומית של ראש הממשלה. לראש הממשלה יש אחריות של הרס, הולך והורס כל דבר, וזה יהיה גורלה גם של המפלגה הזאת. המפלגה הזאת קמה היום ברעש, הוא יבנה אותה, הוא יצרף אליה אנשים, הוא ינסה לתת לה נפח, ותראו, רבותי, שביום אחד הוא יהרוס אותה, שוב, כפי שהוא עושה לדבר אחר דבר.

אדוני היושב-ראש, רבותי חברי הכנסת, אינני יודע אם היתה לנו קדנציה כל כך גרועה בכנסות ישראל. ראו את  מעשיו של ראש הממשלה. דבר ראשון, כמה שחיתות היתוספה פה, בבית הזה. אין מה לדבר, השחיתות מתחילה מהראש. חקירות על גבי חקירות, שלו, של בניו, שלא הסתיימו. ראש הממשלה לא עשה מאומה כדי לטהר את האווירה. אני מתפלא על שאפשר יהיה לבוא ולהציע אותו כראש הממשלה הבא בלי שיתבררו כל העניינים שעדיין עומדים ותלויים נגדו. הרי יש לנו חשד גדול, אפילו חשד סביר, שאנחנו מדברים עם אדם שיכול שיהיה נגדו כתב אישום בנושא שחיתות. איך אפשר יהיה להגיש אותו כמועמד לראשות הממשלה?

הדבר הראשון שעשה ראש הממשלה הוא להרוס את יהדותה של הממשלה, להרוס את שירותי הדת כליל. ראש הממשלה החליט בתחילת הקדנציה לסגור את משרד הדתות ולעשות מהפך בשירותי הדת. מה קרה עם שירותי הדת? עד היום אין לנו שום מהפך. יש לנו מפח נפש, לא מהפך. היה צריך לתקן דברים? אדרבה, היו שלוש שנים וחצי לבוא ולתקן את עניין שירותי הדת, אבל זה לא העסיק את ראש הממשלה. בשעתו מה שהעסיק אותו היה לרצות את שינוי, לבנות את הקואליציה שלו יחד עם שינוי ולתת צווים ברורים ומהירים לסגור, לעשות ולשנות. עד היום אין לנו שום פתרון לשירותי הדת. שירותי הדת עדיין הרוסים, אין תוכנית, אין מהפך, אין שום דבר חדש ומה שהיה קודם נהרס. זה הישג, אחד ההישגים החשובים של הממשלה הזאת.

שלמה בניזרי (ש"ס):

אל תשכח שאתם הייתם אלה - - -

יצחק לוי (ציונות לאומית דתית מתחדשת):

אני שומע מה שאתה אומר - ולכן גם פרשנו משם. זה היה אחד הדברים הכואבים ביותר שהיו לנו בקדנציה הזאת, אחד הדברים הכואבים ביותר שהיו בקדנציה הזאת. אני הלכתי משם במפח נפש, גם בגלל ההתנתקות, אבל במכתב ההתפטרות שלי הקדמתי את נושא שירותי הדת לעניין ההתנתקות. זה היה מפח נפש עצום, היו לנו הסכמים קואליציוניים על סידור העניין, והעניין לא סודר עד היום.

הדבר השני, חורבן היישובים. ראש הממשלה החריב יישובים. לא רק שאין תמורה מדינית, לא רק שאין התקדמות, אלא ראש הממשלה, דעו לכם, מורי ורבותי, כבר מתכנן את החורבן הבא, כבר מתכנן את הורדת היישובים הבאה ביהודה ושומרון. הגדר איננה גדר ביטחונית בלבד בעיניו של ראש הממשלה, הגדר היא גדר פוליטית. ואם ניתן לראש הממשלה להמשיך הלאה, נראה שכל הישגי ההתיישבות ירדו לטמיון.

אבל לא רק זה, התגלתה אצל ראש הממשלה – אדוני היושב-ראש, אני לא יודע אם הביטוי הוא ביטוי פרלמנטרי נכון, אולי תתקן אותי – מידת אכזריות גדולה כלפי המפונים, כלפי המגורשים.

היו"ר ראובן ריבלין:

זה במסגרת המותר.

יצחק לוי (ציונות לאומית דתית מתחדשת):

ראש הממשלה פרסם לפני חורבן היישובים: לכל אחד יש פתרון, יש לנו מספיק מקומות עבודה, יש לנו מספיק פתרונות, יש לנו הכול. ראו מה קורה היום. ראו את אותם מגורשים מסתובבים ללא בית, בבתי-מלון, ללא עבודה, ללא פתרון של חינוך, ללא עזרה נפשית. מי שקרא עיתונים בסוף השבוע יודע כמה נערים ונערות סובלים מבעיות נפשיות חמורות ביותר בגלל ההתנתקות, בגלל החורבן, בגלל הרס הבתים. את מי זה מעניין, את ראש הממשלה? לא ולא. ראש הממשלה הבטיח, ראש הממשלה אמר שהוא יטפל, ראש הממשלה לא מסתכל לכיוון בכלל. לא מעניין אותו מה קורה עם אותם אנשים שהוא פינה מבתיהם. העיקר שהוא גמר את החורבן בתוך עשרה ימים, העיקר שהריסת כל יישוב ארכה שלוש שעות, עם כמה כלים כבדים. ומה עם האנשים? לא אכפת, זה לא משנה.

אבל דעו לכם שראש הממשלה רוצה להמשיך בכך. אם ראש הממשלה ימשיך לנהל את הכנסת, ימשיך לנהל את הממשלה, הוא ימשיך להחריב יישובים וימשיך להתעלל באנשים.

ראו, בבקשה, את תוצאת המדיניות הכלכלית של הממשלה: כמה עוני, כמה מצוקה, כמה אנשים שאין להם מה לאכול, כמה אנשים שאין להם פרנסה. האם זה מעניין את ראש הממשלה? כן, רק בשבועיים האחרונים. בשבועיים האחרונים החליט ראש הממשלה להוציא תוכנית לביעור העוני. שלוש שנים וחצי זה לא עניין אותו. עם קיצוץ מתן הכספים שניתנו לשכבות הנמוכות, החלשות – ראש הממשלה לא מצא פתרונות. עכשיו, כשהולכים לבחירות, כשיש צורך לבוא ולתת מענים – כי מה הוא יגיד, מי יצביע בשבילו, מי ייתן לו את קולו – אז הוא צריך להזדרז ולקחת את שר האוצר שלו ולבנות  תוכנית למלחמה בעוני, תוכנית לתעסוקה. תהיו בטוחים שהתוכנית תישאר תוכנית. ראש הממשלה הזה לא יבצע אותה.

הוא הלך מדחי אל דחי, מכישלון לכישלון, עד שבסופו של דבר הוא נזרק מהבית. נכון שאנשי הליכוד לא האיצו בו לצאת, אבל בסופו של דבר הוא נזרק מהבית. הוא לא הצליח להעביר מינוי שרים, הוא לא הצליח להעביר מינויים, הוא לא הצליח לנהל את מפלגתו. בהתחלה הוא דיבר "אני ואני ואני", פיטר שרים, המליך שרים, מינה סגני שרים, לדעתי בשחיתות מוחלטת, כדי להעביר הצבעות, כדי שיהיה לו רוב בממשלה. והנה ראש הממשלה היום גורש מהעיר.

אדוני היושב-ראש, רבותי חברי הכנסת, אני מאוד מקווה שהכנסת הבאה תהיה כנסת אחרת, שהכנסת הבאה תסמן את סוף שלטונו של אריק שרון, את סיום שלטונו של אריק שרון. אריק שרון לא צריך עוד להיות ראש ממשלה במדינת ישראל, לאחר הכישלונות הרבים שלו. הכנסת הבאה, בעזרת השם, תעמיד אותו במקומו. אם דוד בן-גוריון, בסוף ימיו, יצא במפלגה נפרדת וקיבל, נדמה לי, עשרה מנדטים, הרי ראש הממשלה, אני מקווה מאוד, יסתפק בחצי מזה. די לתקופת שרון, די לתקופת השחיתות, די לתקופת החורבן, די לתקופת העוני.

ישראל צריכה כנסת אחרת, ישראל צריכה ממשלה אחרת, ישראל צריכה אנשים אחרים שינהלו אותה. אנחנו, בעזרת השם, נציב חזית בשמירה על טוהר המידות, בשמירה על צדק חברתי, בשמירה על ארץ-ישראל, בשמירה על ההתיישבות בארץ-ישראל, בשמירה על האינטרסים הלאומיים של מדינת ישראל בכנסת הבאה, מתוך אחדות, מתוך אחדות המחנה. אני מקווה שכך יהיה.

אדוני היושב-ראש, אני מציע לפזר את הכנסת השש-עשרה. אנחנו נבוא בדברים בוועדה ונציע תאריך מוסכם. אם התאריך 28 במרס יהיה מוסכם על כולם, הוא יהיה מוסכם גם עלינו. אם מדובר על תאריך אחר, נדון בו. אני ממליץ שהחוק שלי יעבור לוועדת החוקה, חוק ומשפט.

היו"ר ראובן ריבלין:

הוועדה הייעודית לעניין זה, על-פי החוק, היא ועדת החוקה, חוק ומשפט.

יצחק לוי (ציונות לאומית דתית מתחדשת):

אני מקווה שיושב-ראש הוועדה יכנס אותה עוד היום או מחר בבוקר, ואפשר יהיה להביא את החוק לקריאה ראשונה עם תאריך מוסכם על כל המציעים, על כל סיעות הבית, ונצא לדרך לקראת כנסת חדשה. תודה רבה.

היו"ר ראובן ריבלין:

אני מסכים עם אדוני שהצעת החוק, ברגע שתידון אפילו בהכנה לקריאה ראשונה, מילאה את תפקידה בדיונים, ולאחר מכן ההצבעות - - -

יצחק לוי (ציונות לאומית דתית מתחדשת):

אני חושב שהדיונים יהיו מהירים ותכליתיים, אני מקווה כך. תודה רבה.

היו"ר ראובן ריבלין:

תודה רבה לחבר הכנסת יצחק לוי, ראשון מציעי ההצעות.

הצעת חוק התפזרות הכנסת השש-עשרה, התשס"ג-2003
[הצעת חוק פ/450; נספחות.]
(הצעת קבוצת חברי הכנסת)

היו"ר ראובן ריבלין:

הצעת חוק התפזרות הכנסת השש-עשרה, של חברת הכנסת זהבה גלאון ואחרים. בבקשה, גברתי.

זהבה גלאון (מרצ-יחד):

אדוני היושב-ראש, חברי חברי הכנסת, סיעת מרצ סבורה שהכנסת הזאת צריכה להתפזר, ולהתפזר כמה שיותר מהר. הכנסת הזאת מיצתה את ימיה, בוודאי הממשלה הזאת מיצתה את ימיה. היא כיהנה כמה ימים יותר מדי.

אבל אני רוצה להזהיר. הדבר שהכי מדאיג אותי, ואני לא מבינה בכלל מאיפה החוצפה הזאת של כל אלה שטענו ששרון הוא מושחת והוא לא יכול להישאר בשלטון – כל אלה עכשיו מבקשים להאריך את פרק הזמן שהממשלה הזאת, ממשלת המעבר, תמשיך לכהן, כי אולי תהיה להם הזדמנות לעשות איזו פעולה פרלמנטרית.

היו"ר ראובן ריבלין:

הם רוצים את הזמן כדי שלא יהיה.

זהבה גלאון (מרצ-יחד):

ברור, אדוני היושב-ראש, אבל בינתיים הכנסת הופכת לכנסת מסורסת, כיוון שזאת ממשלת מעבר שאין עליה פיקוח. הכנסת איננה יכולה לפקח על ממשלת מעבר. בתקופה הזאת ראש הממשלה יכול לעשות ככל העולה על רוחו. אם בתקופת שלטונו באופן מסודר השחיתות הרקיעה שחקים, עכשיו זאת בכלל תהיה חגיגת שחיתות. הוא יכול למנות את כל אלה שפרשו אתו, כל אותם 11 או 12. הוא יכול למנות את כולם לשרים, הוא יכול למנות את כולם לסגני שרים, הוא יכול להעניק תקציבים, הוא יכול לשנות סדרי ממשל ושלטון, והכנסת הזאת לא תוכל לפקח עליו, הכנסת הזאת לא תוכל לומר את דברה. זאת תהיה כנסת מסורסת.

לכן, אדוני היושב-ראש, סיעת מרצ חושבת שעבר זמנה של הכנסת הזאת. אנחנו התביישנו ואנחנו מתביישים, ואנחנו מתביישים שבעתיים שכל אלה שרוצים להרוויח זמן מוכנים לתת לאותה ממשלת מעבר לכהן כמה שיותר זמן, כדי להגשים את יעדיהם.

אדוני היושב-ראש, איזו ממשלה רעה זו היתה. אנחנו אומנם תמכנו בתוכנית ההתנתקות, חשבנו שזאת היתה פעולה חשובה ביותר. אבל איזו ממשלה זו היתה - ממשלה ללא חמלה, שלא חסה על נשים ולא חסה על גמלאים ולא חסה על נכים ולא חסה על ילדים, והאלימות השתוללה ברחובות. אדוני היושב-ראש, אני לא יודעת אם אמרתי פעם "פני הדור כפני הכלב", אבל אולי אני לא רוצה לומר את זה כי זה מעליב את הכלבים. אתה יודע למה? כאשר ממשלה בריונית - הבריונות משתוללת ברחובות. האלימות הזאת שאנחנו עדים לה ברחובות, גם של הילדים ושל הנערים, זה הכול שיקוף של פני הממשלה. הממשלה הזאת צריכה ללכת, הכנסת הזאת צריכה ללכת.

עסאם מח'ול (חד"ש-תע"ל):

מה הכלבים אשמים?

זהבה גלאון (מרצ-יחד):

נכון, זה מבייש את הכלבים, אז אולי אני לא צריכה להגיד את זה. זה מעליב את הכלבים.

היו"ר ראובן ריבלין:

חשוב לדעת מה פירוש המשפט "פני הדור כפני הכלב". פני הדור אלה מנהיגי הדור, שהרי כתוב: "כי קרן עור פני משה", פנים - משול למנהיגים. זאת אומרת, מנהיגי הדור כפני הכלב. הכלב הוא כל כך נאמן לבעליו, שהוא הולך תמיד לפניו כאילו הוא מוביל אותו. אבל ברגע שהוא לא יודע לאן הולך בעליו, הוא מסתכל אחורה. כאשר אומרים: פני הדור כפני הכלב, מתכוונים לכך שהמנהיגים, במקום להוביל, מובלים על-ידי הציבור. וזה במסכת סוטה, משנה אחרונה.

אבשלום וילן (מרצ-יחד):

זו אלגוריה למרכז הליכוד. אלגוריה אמיתית למרכז הליכוד.

היו"ר ראובן ריבלין:

ולכל דבר אחר אפשרי. חבר הכנסת וילן, אתם הייתם עד 1999 בעד שלמותה של ירושלים, כי הסתכלתם - - -

זהבה גלאון (מרצ-יחד):

אני מבקשת לדייק, אדוני היושב-ראש. אנחנו, גם עד 1999 היינו מפלגה פלורליסטית, שהיו בה כאלה שחשבו שאין פתרון בלי חלוקה. היום רבים יותר הגיעו למסקנה הזאת - - -

היו"ר ראובן ריבלין:

נכון. אידיאולוגיה, אידיאולוגיה היתה.

זהבה גלאון (מרצ-יחד):

גם המהלך של ראש הממשלה שרון בא מתוך הבנה שאי-אפשר עוד להחזיק בכל חבלי ארץ-ישראל, שצריכים ללכת למהלך של פשרה, פחות דם תמורת דמים. צריך ללכת לדבר הזה.

אדוני היושב-ראש, הכנסת הזאת צריכה להתפזר. סיעת מרצ חושבת שהחוק לפיזור הכנסת צריך להגיע לוועדת החוקה. צריך לקבוע תאריך בהסכמה, כמה שיותר מוקדם. אנחנו נתמוך בכל תאריך כזה, כמובן מתוך סיכום עם כל חלקי הבית. אני מסכמת, תודה, אדוני, הכנסת - שתלך כמה שיותר מהר. תודה.

היו"ר ראובן ריבלין:

עוד הפעם, אם לא היתה סיעת מרצ מגישה הצעת אי-אמון, היה הדבר נקבע מראש על  סדר-היום בלי שום התחכמויות. כי גם כשיש התחכמויות - אני מודה שיש התחכמויות.

זהבה גלאון (מרצ-יחד):

אוקיי, אבל - - -

היו"ר ראובן ריבלין:

אני לוקח ברצינות את הביקורת של גברתי, לא ללב, כמובן, כי אני חס על לבי, אבל אני לוקח אותה למוחי, בוודאי.

הצעת חוק התפזרות הכנסת השש-עשרה, התשס"ג-2003
[הצעת חוק פ/1168; נספחות.]
(הצעת קבוצת חברי הכנסת)

היו"ר ראובן ריבלין:

חבר הכנסת מוחמד ברכה, בבקשה, יעלה ויבוא ויתכבד גם הוא להציע את הצעת חוק התפזרות הכנסת השש-עשרה, בשמו ובשם חברי הכנסת עסאם מח'ול ואחמד טיבי, ראש תנועת תע"ל, בשם סיעות חד"ש ותע"ל. לא, בשם מפלגות חד"ש ותע"ל. סיעת - - -

מוחמד ברכה (חד"ש-תע"ל):

סיעת חד"ש-תע"ל האחת והמאוחדת.

היו"ר ראובן ריבלין:

חבר הכנסת וילן, הסתכלתם אחורה לראות מה הציבור רוצה, וראיתם שהציבור כולו מאוחד בעניין שלמותה של ירושלים.

רן כהן (מרצ-יחד):

לא, לא, לא.

היו"ר ראובן ריבלין:

ואז היה במצע שלכם שלמותה של ירושלים, ובשנת 1999 החלטתם לחזור בכם מעמדה זאת.

רן כהן (מרצ-יחד):

ממש לא. אני הייתי ראש מטה הצבעה, ממש לא.

אבשלום וילן (מרצ-יחד):

אני יכול - - -  ירושלים, וכולם יודעים שהפתרון הפוליטי - לא היה מנוס.

היו"ר ראובן ריבלין:

כן, אבל אז לא אמרתם כך. לא אמרתם כך. תשאל את עסאם מח'ול, הוא יאמר לך שאני צודק.

בבקשה, רבותי חברי הכנסת. אדוני, עשר דקות מלאות לרשותך, בבקשה.

מוחמד ברכה (חד"ש-תע"ל):

תודה, אדוני.

אדוני היושב-ראש, כנסת נכבדה, האמת היא שהגיעה שעתה של הממשלה והגיעה שעתה של הכנסת. כנסת נכבדה - אבל כנראה יש אי-אלו כיסים נגועים בשחיתות גם בבית הזה. ואני היום, כשאני מגיש הצעת חוק לפיזור הכנסת, מצר על הדימוי שמעטים יוצרים לרבים והגונים, אף שהם חלוקים.

הגיעה שעתה של הממשלה והגיעה שעתה של הכנסת הזאת. הממשלה הזאת, אחרי שפינתה את ההתנחלויות מרצועת-עזה, היא בעצם ממשלה ללא סדר-יום מדיני אמיתי. היא ממשלה שמתפרנסת מיצירת מתיחות כדי לחמוק מכל מחויבות פוליטית ומכל אפשרות של הליכה לאופק פוליטי. הממשלה, כשהיא דיברה על תוכנית ההתנתקות, טעו רבים וטועים רבים שחושבים שההתנתקות היא רק פינוי רצועת-עזה מההתנחלויות. ההתנתקות היא הפשעים שקורים יום-יום בגדה המערבית, על מנת לסרטט את הגבול החדש של אריק שרון, הגבול של המדינה הפלסטינית האדירה, על 42% משטחי הגדה המערבית, ולשם כך מסרטטים ומבצעים ובונים גדר נפשעת שמציקה לחייהם של בני העם הפלסטיני. הקרקעות שמופקעות מאוכלסות במתנחלים חדשים ובדירות שלא מאוכלסות במתנחלים, אבל מאוכלסות בהרבה שנאה והרבה רצון לטרפד כל אפשרות של שלום עתידי.

הממשלה הזאת היא ללא סדר-יום מדיני, והיא רוצה להתפרנס מהמתיחות כדי לעשות צעדים חד-צדדיים. ואני לא מוציא מכלל אפשרות שהיא היתה מוצאת, גם לפני הבחירות שיהיו וגם אחרי הבחירות שיהיו, שותפים במפלגת העבודה שיתלהבו ויתמוגגו מכל אפשרות של תזוזה מסוימת, של פירוק התנחלות קטנה או מאחז בלתי חוקי, איך שזה קרוי, ויתלהבו עד כדי כניסה לקואליציה.

הממשלה הזאת היא ממשלת העוני והאבטלה. היא הממשלה שיצרה את אחוזי העוני הגבוהים ביותר בהיסטוריה של מדינת ישראל. אחד מכל ארבעה אזרחים, כמעט, חי מתחת לקו העוני. שליש הילדים במדינת ישראל חיים מתחת לקו העוני, וכשמדובר בחרדים ובערבים האחוזים מגיעים לכמחצית האוכלוסייה שחיה מתחת לקו העוני. הממשלה הזאת מייצרת קריסה בכל המערכות החברתיות, מערכות התמיכה בשכבות החלשות, מערכות השירותים שהמדינה אמורה לספק, גם בחינוך וגם בבריאות.

הממשלה הזאת העמיקה ללא הכר את מצב האי-שוויון בחברה הישראלית, בעיקר האפליה כלפי הציבור הערבי. ואם עד לפני שנה וחצי--שנתיים היינו מתבשמים בסטטיסטיקה של האבטלה, שבין 24 יישובים מוכי אבטלה כל חודש, יש 21 או 20 או 22 יישובים ערביים, היום אנחנו מגיעים ל-33 יישובים מוכי אבטלה, עם אחוזי אבטלה גבוהים, במדינת ישראל, וכולם יישובים ערביים. זאת אומרת, האופי הגזעני, הלאומני של האפליה המעמדית הולך ונעשה בולט יותר, והאופי של האפליה הלאומית הופך להיות מעמדי יותר.

פרישת אריק שרון מהליכוד והפילוג בתוך הליכוד לא מבשרים שיהיה לנו שרון אחר, לא במערכת הבחירות ולא אחרי הבחירות. לשרון יש אג'נדה שהיא אג'נדה קלאסית של הימין, אבל עם תחכום נוסף. ולדעתי, מי שבונה על הדימוי של מפלגת שרון כמפלגת מרכז, יכול להיווכח די מהר שמדובר במפלגת ימין ב' או ג' או א' - כל אחד יכול לקבוע את האות הראויה לפי ראות עיניו.

אדוני היושב-ראש, אתמול הקשבנו קשב רב לנאומו של עמיר פרץ, היושב-ראש החדש של מפלגת העבודה, שביום היבחרו ויומיים-שלושה ימים אחרי זה היו שקשרו לו כתרים לא לו, שהוא נחוש בנושא ההתקדמות בעניין השלום. ומסתבר שאתמול הוא היה צריך להצטלב ולהתיישר, די מהר, עם הקו ההיסטורי של מפלגתו, שזה בעצם שרון ב', ליכוד ב', ליכוד ג', אני לא יודע. אבל עמיר פרץ, כשהוא בא ואומר שאין משא-ומתן על ירושלים ואין משא-ומתן על זכויות הפליטים, הוא בעצם אומר שאין משא-ומתן, כי אלה הם נושאי המשא-ומתן על הסדר הקבע, נוסף על הגבולות, נוסף על פירוק ההתנחלויות ודברים אחרים. והוא, מעבר לכל זה, עשה אנלוגיה מופרכת בין אביגדור ליברמן, איש הפאשיזם החדש,  לחברי הכנסת הערבים - - -

צבי הנדל (האיחוד הלאומי - ישראל ביתנו):

אתה האיש - - - לפאשיזם.

היו"ר ראובן ריבלין:

לשבת, לשבת, חבר הכנסת הנדל.

מוחמד ברכה (חד"ש-תע"ל):

לא, לא, למה לענות, בסדר, הוא יכול לקרוא קריאות ביניים כדי לחזק ולתחזק את הדברים שאני אומר. - - - לחברי הכנסת הערבים והנציגות של האוכלוסייה הערבית. הנציגות של האוכלוסייה הערבית באה לשרת ציבור מופלה, מוקצה, מחוץ ללגיטימיות ברמותיה השונות, גם ברמה של הלגיטימיות של ההשפעה הפוליטית וגם ברמה של הלגיטימיות של הייצוג הפוליטי, אבל מעבר לכול, גם בלגיטימיות של האזרחות עצמה, של הזכות להיות חלק מהארץ הזאת ומאזרחיה. לכן אנחנו שומעים כל מיני דיבורים על החלפת אוכלוסייה – פעם זה ליברמן, פעם זה עוזי ארד, אבל כולם מאותו בית-מדרש, ועמיר פרץ, ברוב חוצפתו, עושה אנלוגיה בין ליברמן ובין חברי הכנסת הערבים. זה דבר שלא יכול להיות.

מובן, אדוני היושב-ראש, שליושב-ראש מפלגת העבודה יש זכויות, אבל הן יחסיות למפלגתו, הן לא מוחלטות – כדי להתקדם באמת בכיוון של שלום – אם כבר עכשיו הוא מחסל שתיים-שלוש מהנקודות שאמורות להיות נושאים למשא-ומתן בהסדר הקבע. אני גם שמעתי, חבר הכנסת פרץ, את דברי חברך בני גאון, שאומר שיש רושם מוטעה בכל הקשור לעמיר פרץ והיחס שלו לבעלי ההון. כל בעלי ההון שיושבים אתך יוצאים מרוצים. אני לא מבין את זה. יכול להיות שתצהיר כל מיני הצהרות נגד ההפרטות, אבל בפועל כל ההפרטות שהיו – אתה תרמת שיהיו רק הפרטות אלגנטיות, זאת אומרת שהפרטות יהיו, אבל בצורה אלגנטית יותר, שה"חזוק" ייכנס בצורה חלקה יותר. אז אני לא יודע אם זאת הצורה. אני באמת מחשיב מאוד את המעמד החברתי שלך, ואני מחשיב מאוד את העובדה שאתה מייצג עמדה מתקדמת יותר מהמפלגה שלך בנושא השלום, אבל מיהרת מאוד להתיישר עם הקו הקלאסי של הגנרלים של המפלגה שלך, שעכשיו יושבים מאחוריך.

אני חושב שיש מקום – ואני מפנה את הדברים גם לאנשים שהנושא האזרחי והדמוקרטי יקר להם, כמו היושב-ראש ריבלין, אף שהוא לא יושב בכיסא שלו בפונקציה הפוליטית על-פי פונקציה מפלגתית. אבל אני חושש, אדוני היושב-ראש, שבמצוקה שהליכוד והימין נקלעו אליה לא מן הנמנע שהם ינסו לייצר סדר-יום של הסתה כלפי הציבור הערבי, וחשוב לכל אזרחי מדינת ישראל לשמוע דווקא אנשים שהדמוקרטיה יקרה להם אומרים שהם לא ייתנו למהלכים האלה להיות. בהעדר אג'נדה משכנעת הם יטפסו על הגל הפאשיסטי של הסתה נגד הציבור הערבי, ולכן חשוב שהדברים יישמעו.

לסיום אני רוצה לומר, אדוני היושב-ראש, שהאוכלוסייה הערבית במדינת ישראל, האזרחים הערבים, והכוחות הדמוקרטיים היהודיים שוחרי השלום, אנחנו נהיה המשענת האיתנה לשלום, לצדק חברתי ולשוויון, גם לפני הבחירות וגם אחרי הבחירות, ומי שרוצה באמת לתרום למושגים אלה, למטרות אלה, לערכים אלה של שלום, של צדק חברתי ושל שוויון, לא צריך לחפש דימויים למיניהם, אלא צריך לקבל את ההחלטה, ואני מקווה שהבחירות הבאות יבשרו שינוי באווירה ושינוי באטמוספירה שיקדמו את שני העמים לשלום ויקדמו את מדינת ישראל לצדק חברתי ולשוויון. תודה רבה.

היו"ר ראובן ריבלין:

חבר הכנסת ברכה, אני רוצה רק לומר, בהמשך למה שאמרת, דבר שאינו קשור לעניין. אני, רובי ריבלין, אוהד שרוף של "בית"ר ירושלים", מחכה לרגע שעבאס סואן, שחקן אדיר, ישחק בקבוצה הזאת.

איתן כבל (העבודה - מימד - עם אחד):

אני מקווה שלא.

מוחמד ברכה (חד"ש-תע"ל):

אם זה יהיה תלוי בי, אני אשתדל שהדבר הזה לא יקרה, כי אני חושב שחשוב שהוא יבקיע שערים בסח'נין. תודה.

היו"ר ראובן ריבלין:

תודה רבה.


הצעת חוק לפיזור הכנסת השש-עשרה, התשס"ד-2004
[הצעת חוק פ/2292; נספחות.]
(הצעת חבר הכנסת איתן כבל)

היו"ר ראובן ריבלין:

חבר הכנסת איתן כבל, בבקשה. גם לאדוני יש עשר דקות להרצאת טענותיו, מדוע יש לקבל את הצעת החוק לפיזור הכנסת. בבקשה, יקירי.

כיריב וכחבר הכנסת אני רוצה לברך אותך על פעולתך למען הדמוקרטיה, על ההתנהלות שלך ועל העמידה שלך כראש ועדת הבחירות וכמארגן תנועה פוליטית. אף שאתה ודאי יריב של רבים מחברי הכנסת כאן, בהם אחד שאני מכיר היטב, אני רוצה לומר לך שהבאת כבוד לדמוקרטיה בישראל.

איתן כבל (העבודה - מימד - עם אחד):

אדוני היושב-ראש, אני מודה לך מקרב לב על הדברים החמים.

אדוני היושב-ראש, חברי חברי הכנסת, כמעט הכול כבר נכתב ונאמר על המצב הפוליטי שהתפתח בחודשים האחרונים. זה ודאי לא הזמן לחזור על הדברים. נראה שהקדנציה הנוכחית של הבית המכובד הזה לא השכילה להמציא את היציבות הפוליטית שמגיעה לציבור בישראל, ולכן הגיע הזמן לסיימה ולצאת לדרך חדשה.

מפלגת העבודה הצטרפה לממשלה בראשות אריאל שרון מתוך אחריות לאומית ומחויבות לתוכנית ההתנתקות. העבודה היתה כוח מוביל בתוכנית ההתנתקות, ולתפיסתנו, גילינו גישה מעשית וערכית. אדוני היושב-ראש, חברי חברי הכנסת, עשינו זאת גם במחיר של דחיית הדיון על תקציב המדינה. אני רוצה להזכיר לכם, שמפלגת העבודה, כדי לסייע בקידום תוכנית ההתנתקות, היתה מוכנה להתמודד גם עם שאלת התקציב הקשה כל כך שהניח שר האוצר דאז, בנימין נתניהו, שיושב-ראש מפלגת העבודה היוצא, המשנה לראש הממשלה חבר הכנסת שמעון פרס, הגדיר אותו אז "מנהל מדיניות של קפיטליזם חזירי".

אדוני היושב-ראש, המחויבות שלנו היא לציבור שלנו, וכך אמר היושב-ראש הנבחר והמועמד שלנו לראשות הממשלה, חבר הכנסת עמיר פרץ, כשהסתובב בכל רחבי הארץ וביקש את אמון החברים; הוא אמר בצורה שאינה משתמעת לשתי פנים, שעם סיום ההתנתקות חובתה של מפלגת העבודה לצאת מהממשלה ולהוביל סדר-יום אחר, סדר-יום שנדחה 50 שנה בחברה הישראלית - סדר-יום חברתי-כלכלי, סדר-יום אזרחי. אנחנו, האדם, כפי שהוא הגדיר, הכלכלה - -

עמיר פרץ (העבודה - מימד - עם אחד):

השלום.

איתן כבל (העבודה - מימד - עם אחד):

- - והשלום, כפי שהוא תמיד חוזר ואומר, הם במוקד.

גדעון סער (הליכוד):

שיננתם את זה בעל-פה. הרי כולכם כבר בני-ערובה.

איתן כבל (העבודה - מימד - עם אחד):

גדעון, אתה יודע, אני לא רוצה עכשיו להתערב בצרות של מעצמות זרות. אני מציע לך, אדוני יושב-ראש הקואליציה, או אולי לא יושב-ראש הקואליציה, אני מציע לך, תראה, ברגע זה, גדעון, אתה יודע, באמת - - -

גדעון סער (הליכוד):

יש לי בקשה אחת קטנה ממך: רק תגיד מעכשיו יושב-ראש סיעת הליכוד, ומרגע זה זה מספיק.

עמיר פרץ (העבודה - מימד - עם אחד):

אחרי הרבה שנים, זו הפעם הראשונה שאני רואה קנאה בעיניו של גדעון.

שר התשתיות הלאומיות בנימין בן-אליעזר:

עמיר, תיזהר ממנו.

איתן כבל (העבודה - מימד - עם אחד):

אדוני היושב-ראש, אני באמת לא רוצה לעסוק בענייני הליכוד, כי באמת, מי האמין עד לפני שבועיים שאנחנו נמצא את עצמנו בתהליך – האמת, מדהים – שבו גם מפלגת העבודה וגם הפוליטיקה הישראלית נראות כמי שהולכות לכיוון אחר לגמרי. אדוני היושב-ראש, כפי שאמרתי, אני באופן אישי סברתי, ואני סובר, שמפלגת העבודה צריכה להעמיד את עצמה כאלטרנטיבה לשלטון, ואני מקווה, וגם מאמין, שבעקבות האירועים האחרונים שעוברים על הליכוד, והקמת מפלגת הגלקטיקוס – ואני יכול לומר לך, אני אוהד "מכבי תל-אביב", וקראו לה "הגלקטיקוס", במקרה הזה אני מאחל לה - - -

היו"ר ראובן ריבלין:

אני מעדיף את עבאס סואן.

איתן כבל (העבודה - מימד - עם אחד):

תראה, אני מקווה מאוד שעבאס סואן לא יעבור אליכם. הוא שחקן כל כך טוב, אני מקווה מאוד שלא. הייתי מאוד רוצה שהקבוצה שלי תנצח, אבל איך שהיא נראית, אני צופה שגם הקבוצה החדשה שאריאל שרון מקים, כנראה, תלך בדרך של כל קבוצה, של כל התארגנות שמורכבת מכוכבים אד-הוק, שאין להם מכנה משותף אמיתי, ואי-אפשר להתעלם מזה.

צבי הנדל (האיחוד הלאומי - ישראל ביתנו):

אל תזלזל בו, יהיו לו חמישה מנדטים.

איתן כבל (העבודה - מימד - עם אחד):

אני גם מקווה, תלוי איפה חיים רמון יהיה, אם הוא יהיה חמישי או שישי.

על-פי תפיסתי, ממשלות אחדות ראוי שתוקמנה אך ורק בתקופות חירום. אין מקום לממשלות אחדות וצריך להוציאן מן הלקסיקון של הדמוקרטיה במדינת ישראל, כי הן מסרסות ערך מרכזי, בסיסי וחשוב בדמוקרטיה שלנו - שקיימת אלטרנטיבה לשלטון, ולא חשוב מי המפלגה שמובילה או עומדת בראשות המדינה.

לכן, אדוני היושב-ראש, מתוך אחריות שתמיד אפיינה את מפלגת העבודה, גם כאשר הדבר לא נעם ליריבינו הפוליטיים, הבטחנו לראש הממשלה שנתמוך בכל הצעה שיעלה למינוי שרים חדשים בתקופת הביניים, כדי שלא ייווצר מצב שבו אין הממשלה מתפקדת בתקופת מערכת הבחירות, אך, אדוני היושב-ראש, כפי שגם אמרנו לך, לא נסכים שזה יוביל להפקרות פוליטית בכך שהוא יצרף כמות גדולה של שרים, ואנו מודעים למערכת שבה אנו חיים. ל"וולבו" יש עמידות כביש מצוינת, ואפשר להסתובב בו עם צוות העוזרים בכל הארץ. אין זו כוונתנו. כוונתנו כמפלגה היא להתייחס לממשלה, אף-על-פי שאנו רוצים להפילה, ואנו פועלים להפלתה ולהקדמת הבחירות; מצד שני, יש בנו אותה אחריות שהשלטון במדינת ישראל, שהמשטר במדינת ישראל יוכל להמשיך לפעול.

אנו נמשיך לעשות כל מאמץ להגיע בהסכמה לכך שהבחירות הקרובות יתקיימו במהלך חודש מרס. הצענו את התאריך 28 במרס, כי נראה לנו שזה התאריך שגם מוסכם, אם לא על כל סיעות הבית, על רוב סיעות הבית מצד אחד; ומצד שני, בכל מה שקשור לימי ג', שזה המועד הקבוע בחוק, רצוי שיהיה בימי ג' - כל ימי ג' בחודש מרס, אי-אפשר לקיים בהם את הבחירות.

היו"ר ראובן ריבלין:

שלוש בחירות כבר התקיימו שלא בימי ג'. זה רק כשהבחירות במועדן בחודש נובמבר - - -

איתן כבל (העבודה - מימד - עם אחד):

אבל אדוני יודע שמאוד רצוי גם מסיבות טכניות - הרי בסופו של עניין כדאי ורצוי, גם מבחינת השבת, שיהיה אפשר להתארגן, מצד אחד, ומצד שני, כדי שיהיה סיפק לסיים את הספירה במועד.

אני הגשתי בשמה של סיעת העבודה את ההצעה לפיזור הכנסת, ואני מבקש את אמון הכנסת בעניין זה. תודה רבה.

היו"ר ראובן ריבלין:

תודה לחבר הכנסת איתן כבל. איפה חבר הכנסת דהאמשה? הלך לתפילה.

הצעת חוק לפיזור הכנסת השש-עשרה, התשס"ה-2004
[הצעת חוק פ/2873; נספחות.]
(הצעת חבר הכנסת אריה אלדד)

היו"ר ראובן ריבלין:

חבר הכנסת אריה אלדד, בבקשה. אחריו -  חבר הכנסת דהאמשה, חבר הכנסת פרוש וחבר  הכנסת אורלב. לאחר מכן נעבור להצבעות, בשלב זה לא צריך אלא רוב רגיל.

אריה אלדד (האיחוד הלאומי - ישראל ביתנו):

אדוני היושב-ראש, חברי חברי הכנסת, חבר הכנסת סאלח טריף הורשע בקבלת שוחד, אך בחבר הכנסת טריף יש, כנראה, די אצילות, או שמא נאמר בושה, או שמא אינו מושחת עד היסוד, והוא אמר שהוא לא רוצה לשבת ולהישבע אמונים עד שלא נוקה.

ולעומתו, בשבוע שעבר התיישב כאן על אחד הכיסאות חבר כנסת אחר, בנו של ראש הממשלה, יום לאחר שהודה באשמה והורשע והוא פושע לכל דבר ועניין, ואני ישבתי והסתכלתי בו. חשבתי: מה זה הדבר הזה? אין בו שמץ של בושה? מה שנקרא: הצחקתם אותם. מה עניין בושה לכאן? כסף יש כאן. השחיתות שבעזרתה הוא העלה לשלטון את אביו, בעזרתה העביר את חוק ההתנתקות וביצע אותו, השחיתות הזאת היא שגורמת לו להמשיך לשבת היום כחבר הכנסת, כדי שאביו יוכל בזכות שליש המפלגה שהוא לוקח אתו, לקחת גם את מימון המפלגות, מיליונים. כשיש מיליונים, עם כל הכבוד, הבושה יכולה להמתין במקום אחר. הבושה היא עניין לאניני טעם, למפונקים, לא לאנשי המשפחה.

אין ילד במדינת ישראל שלא יודע שמדובר בעבירה שיש עמה קלון. הקלון הוא שלנו, שאנו מוכנים לשבת כאן אתו במחיצה אחת, ורק מסיבה טכנית, שבית-המשפט עוד לא החליט את מה שכל ילד במדינת ישראל כבר יודע, הוא יכול לשבת ולהביא בזכותו מיליונים של מימון מפלגות לאבא.

אני משוכנע שאביו של חבר הכנסת עמרי שרון ידע על סכומי הכסף האלה שיזרמו לקופת מפלגתו החדשה, כי בניגוד למה שהוא ניסה לטעון, על המיליונים שזרמו לחשבון הבנק שלו בזכות מעשיו של הבן שעליהם הוא הורשע, בניגוד לכסף הזה, איש לא יוכל להאמין לשרון האב שלא ידע אז ולא ידע היום. סליחה, אדם אחד טוען שהוא מאמין לשרון האב, ולאסוננו, לאיש הזה קוראים מני מזוז, שטוען שאין בידו ראיות מספיקות לכך שהשחיתות שולטת בנו ומולכת בנו. והיום הכנסת תגיד: די.

אבל באמת לא מדובר רק בשחיתות. כי אתם יודעים, גם בעולם הפשע לפעמים יש נאמנות של כנופיות פושעים זו לזו, נאמנות חברים באותה כנופיה. אבל בעולם התחתון שנכפה עלינו, בוגדנות היא שם המשחק. מנהיג שרימה מיליוני בוחרים, נטל את הליכוד וכפה עליו את התוכנית המדינית של מרצ, של "שלום עכשיו" - לקחת את הליכודניקים, להחריב את ההתיישבות, לעקור יישובים, להיכנע לטרור. מה הם רצו בסך הכול, חברי הליכוד? הם כל כך רצו לשלוט, כל כך רצו לשמור על אחדות הכיסא, שהיו  מוכנים להקריב בשבילו את עקרונותיהם, את ארץ-ישראל. לא הבינו שמי שמוכן לבנות ואחר כך להחריב כי זה מועיל לו באותה שעה - הם לא הבינו שהוא יתייחס אליהם כמו אל כושים בתקופת העבדות. הם נכון להיום בבחינת הכושי שעשה את שלו והיום הוא יכול ללכת.

היום הליכוד מבין שהם היו המסטיק של ראש הממשלה. גם אנחנו, האיחוד הלאומי, היינו כאלה פרק זמן מסוים – כשהוא הקים את הממשלה הנוכחית הוא היה זקוק לנו, וכשרצה לצאת בתוכנית ההתנתקות שלו הוא פיטר את שרי האיחוד הלאומי, אבל לא היה יכול – או שלא רצה – להחריב אותנו, ואילו את ביתו הפוליטי, את הליכוד, הוא מנסה להחריב.

רק מי שלא הבין שמי שמחריב אלפי בתים של יהודים, שום דבר לא יעצור אותו מלהחריב גם את ביתו הפוליטי – ודאי לא עניין הנאמנות – רק מי שלא הבין זאת מוחה היום דמעה או מנסה להתאושש מההלם.

אני בטוח ששרון מתבונן היום בחברי הליכוד, מגחך ואומר לעצמו: מגיע להם, למה האמינו לי? אני מתבונן ברשימת הנוהים אחריו: מילא חבר הכנסת עמרי שרון, עבריין שהודה באשמה והורשע, הוא שם בשביל הכסף, בשביל מימון המפלגות; מילא השר אולמרט ושכמותו, שאין להם שום סיכוי להיבחר בליכוד – אבל יש שם גם סתם כאלה ששוב מאמינים לשרון: הם המסטיקים התורנים שלו. וכל מסטיק משלה את עצמו שהוא אחר, הוא שונה, אותו שרון באמת אוהב, מעריך מאוד, אותו הוא לוקח בגלל סגולותיו הנדירות.

יש בהם שני סוגים, אלה שהצטרפו לעגלתו של שרון - כאלה שאני רואה את פניהם בשעה שהם קופצים לעגלתו, ואומר: מגיע לו, מגיע לשרון שכאלה אתו; ויש כאלה שאני רואה את שרון מעמיס אותם על עגלתו, ואני אומר: מגיע להם, מגיע להם להיות הכושים הבאים בתור. יש שהם העונש שלו, ויש שהוא העונש שלהם.

אדוני היושב-ראש, חברי חברי הכנסת, שמעתי אומרים: עמיר פרץ הוא שקבע את מועד פיזור הכנסת הזאת. אולי את המועד, אבל רעידת האדמה הנוראה שהתחוללה הקיץ הזה בחורבן גוש-קטיף וצפון השומרון – היום היא באה לידי ביטוי. כי באותה רעידת אדמה שרון איבד את ביתו הפוליטי ואת יכולת התמרון שלו, והיה ברור שבעת מן העתים השותפים שלו יבעטו בו כשם שהוא בעט בשותפיו הקודמים. ועכשיו, כשהוא הבין שאין לו באמת על מי לסמוך בביתו, בעולמו האידיאולוגי הקודם, הוא מנסה שוב ללכת ולעשות בלהטיו, ויכול להיות שהוא יצליח.

יש דרך אחת, חברי חברי הכנסת – דרך אחת – למנוע מאריאל שרון להרכיב גם את הממשלה הבאה, או מעמיר פרץ לעשות זאת: ללכד את המחנה הלאומי למחנה אחד, שיהיה המפלגה הגדולה ביותר בבחירות הבאות ועליו תוטל הרכבת הממשלה הבאה.

אם לא נשכיל ללכד היום – מה שלא עשה השכל הישר במשך שנים אולי יעשה עכשיו הפחד – אם לא נשכיל ללכת ברשימה אחת של הליכוד והאיחוד הלאומי וישראל ביתנו והמפד"ל, שרון או פרץ ראש הממשלה, ושניהם יחריבו את ההתיישבות בארץ-ישראל. תודה רבה.


היו"ר ראובן ריבלין:

תודה רבה.

הצעת חוק התפזרות הכנסת השש-עשרה, התשס"ד-2004
[הצעת חוק פ/2536; נספחות.]
(הצעת חבר הכנסת עבד-אלמאלכ דהאמשה)

היו"ר ראובן ריבלין:

אני מזמין את חבר הכנסת מאיר פרוש, ואחריו - חבר הכנסת עבד-אלמאלכ דהאמשה. אחרון הדוברים והמציעים - חבר הכנסת זבולון אורלב. ישיב לכולם - - -
מאיר פרוש (אגודת ישראל - יהדות התורה והשבת):

- - -
היו"ר ראובן ריבלין:

חבר הכנסת דהאמשה קודם. אין נפקא מינה. מה שברור הוא שאורלב אחרון.
זבולון אורלב (מפד"ל):

מי ישיב לכולם?
היו"ר ראובן ריבלין:

השר אולמרט, שיכול לומר שאין לממשלה עמדה.
אברהם רביץ (דגל התורה):

אדוני היושב-ראש - - -
עבד-אלמאלכ דהאמשה (רע"ם):

אנחנו לא רק שכנים, אלא שכנים שרוצים לחיות חיי נצח רק בגן-עדן, ולא בשום מקום אחר.
מאיר פרוש (אגודת ישראל - יהדות התורה והשבת):

- - -
משה גפני (דגל התורה):

גם הוא דתי.
עבד-אלמאלכ דהאמשה (רע"ם):

מאמינים באל, ברור. מאמינים באל בורא העולם.
צבי הנדל (האיחוד הלאומי - ישראל ביתנו):

דהאמשה, מה קראתי? לא תהיה פה?
עבד-אלמאלכ דהאמשה (רע"ם):

תיכף, חבר הכנסת הנדל, תשמע ממני דברים; אולי הם יענו לך לפני שתשאל.

הממשלה – שכרגיל איננה, אדוני היושב-ראש, אבל הפעם אנחנו לא - - -
היו"ר ראובן ריבלין:

הממשלה לא צריכה להשיב. זה עניין של הכנסת; והממשלה, אם היא רוצה – תהיה פה; אינה רוצה – לא תהיה פה. אנחנו מצביעים על זה.
עבד-אלמאלכ דהאמשה (רע"ם):

בסדר, זאת היתה פליטת-פה. האמת, לא תופסים אדם בשעה כזאת. הממשלה עכשיו ראויה לכל ניחומים, ואנחנו לא נעלה את העניין שלה, כי הגיע הזמן שהיא לא תהיה פה.
היו"ר ראובן ריבלין:

הממשלה היא כאן נפקדת, לא נוכחת.
צבי הנדל (האיחוד הלאומי - ישראל ביתנו):

לא נצחק על - - -
עבד-אלמאלכ דהאמשה (רע"ם):

בכל מקרה, אדוני היושב-ראש, אני שמח לעלות לדוכן ביום הזה. אומנם המערכת הפוליטית בטלטלה אדירה – וזה גם בריא, זה גם נכון לדעתי. אנחנו, בכנסת הזאת, התנסינו בהרכב של מפלגות שהביא על הכנסת אסון, ויכול להיות שהביא גם על המדינה דברים רעים, אני לא רוצה לומר אסון.

והנה, מפלגת 40 המנדטים מתפצלת. אני לא שמח לאיד, אגב, אבל לא יכול להיות שמפלגה תכניס לכנסת – אולי לא חשבו על זה בהתחלה, מי אמר שיהיו פה 40? לכן אמרו שבעשירייה האחרונה יהיו כאלה ואחרים שהוכיחו שהם לא היו ראויים לשבת בבית הזה. לכן טוב שהכנסת מתפזרת, ואני מקווה שזאת הפעם האחרונה שכאלה מביישים ישבו כאן.

אני שמח עוד יותר על כך שהמערכת הפוליטית, המפה הפוליטית של המפלגות, גם היא מתפצלת, מתנפצת – מפץ גדול, מפץ קטן – כי המצב שהיינו בו לא היה בריא, ואני שמח על כך שיש כאלה שהתפכחו. אני מאמין ששרון לא השתנה, שרון הוא אותו שרון; שרון לא הפך פתאום ליונת שלום צחורה או לאוהב ערבים. הוא פשוט נעשה ריאלי יותר והגיע למסקנה שהדרך שלו – ואני מסכים שהיא לא דרכו של הליכוד, היא גם לא דרכו של שרון עצמו, היא ממש ההיפוך הגמור מדרכו כפי שהכרנו אותו כל הזמן. בבחירות האחרונות הוא אמר: תנו לי רק 100 ימים ואני מביא את העם הפלסטיני על הברכיים. הוא כנראה כבר לא רוצה בזה – מובן שהוא לא הצליח לעשות את זה, והגיע למסקנות. לדעתי הן לטובת הציבור ולטובת המערכת הפוליטית כולה.

לכן אני אומר, טוב שתהיינה מפלגות קטנות יותר. אומנם בסיכומו של דבר שני המחנות יישארו אותם מחנות: יישאר מחנה גדול של תומכי השלום ובעלי הדעות שנקראות שמאל, ונשאר מחנה גדול – בכנסת הזאת הוא היה אפילו יותר גדול – של ימין קיצוני במידה זו או אחרת.

אני מאמין ומקווה שבכנסת הבאה יהיו לנו פנים חדשות.
משה כחלון (הליכוד):

יהיה שמאל קיצוני.
עבד-אלמאלכ דהאמשה (רע"ם):

אני שמח שהרשימה שהיה לי הכבוד לעמוד בראשה שלוש קדנציות שלמות – לאחר שהתנועה האסלאמית, שיש לי הכבוד להשתייך אליה, כיבדה אותי בראשות הרשימה הערבית המאוחדת – החליטה בשבוע האחרון שהיא משנה פנים, משנה מנהיגים. היא רוצה לתת לציבור הערבי ולמגזר הערבי אחד מטוביה, יושב-ראש התנועה עצמו, אדם אדיר בתכונותיו, ביכולתו, בהבנתו, בהשכלתו, בדעותיו, ואני מקווה שבראשותו, הוא יוביל לא רק את הרשימה הערבית המאוחדת, אלא את הציבור הערבי כולו, לעידן של דרגה גבוהה יותר בפוליטיקה ובמעשים, בכנסת ובמגזר הערבי כולו.

חבל שאין לי הרבה זמן לדבר - - -
אברהם רביץ (דגל התורה):

מה שמו?
עבד-אלמאלכ דהאמשה (רע"ם):

חברי, ידידי, מר רביץ, אחר כך אענה לך על מה שתשאל, אין לי בעיה. אני חייב לומר כמה דברים גם בזכות הרשימה שעמדתי בראשה.
היו"ר ראובן ריבלין:

הוא שאל מה שמו של אותו אדם.
עבד-אלמאלכ דהאמשה (רע"ם):

שמו אבראהים עבדאללה צרצור, יושב-ראש התנועה האסלאמית.

אני שמח לומר שהרשימה הערבית המאוחדת, דווקא בכנסת הזאת, שבה היא היתה קטנה מגודלה בציבור ובתומכים, ונכנסה, או מפני שנכנסה – זה לא משנה – כמפלגה קטנה יותר, שניים מול שלושה ועוד שלושה, עשינו הרבה, לא רק יחסית אלא גם בפועל. התבלטנו בעמידתנו האיתנה והנכונה בנושאים מדיניים רמי מעלה, בפרט בעניין ההתנתקות. תמכנו בהתנתקות מהרגע הראשון. אמרנו – עוד לפני שזה בא לממשלה, לפני שזאת היתה החלטת הממשלה, ועוד לפני שזה בא לכנסת – שלא יבוא יום שהרשימה הערבית המאוחדת תרים את אצבע חבריה נגד פינוי עזה או פינוי כל ההתיישבות ונגד צעד שיכול רק לקדם את האפשרות של הבנה ושלום בין שני העמים, אף שחברינו חלקו עלינו בזה כל הדרך. היתה לנו עמדה עצמאית גם כאשר החלטנו, בתקציב האחרון דווקא – כפי שהחלטנו גם בתקציב של שנת 1999, בממשלתו של נתניהו, בתקציב האחרון שלה – להשיג הישגים לציבור הערבי, ואילו חברינו, ידידינו במגזר הערבי במסגרות אחרות, חלקו עלינו והלכו נגד.

אנחנו שמחים וגאים על כך שהבאנו קצת הישגים. הלוואי שיכולנו להביא הרבה יותר. אנחנו מקווים שבכנסת הבאה הרשימה המאוחדת ושאר המפלגות תפעלנה ביתר שיתוף פעולה וביתר הבנה, ובנושאים קרדינליים הן תגענה להסכמה ולשיתוף פעולה.

ברשותך, אדוני היושב-ראש, אני רוצה לומר את עיקר דברי בשפה הערבית, לטובת מאזינינו וצופינו הערבים.

היו"ר ראובן ריבלין:

שלוש דקות וחצי.

עבד-אלמאלכ דהאמשה (רע"ם):

אני מקווה שאעמוד בזמן.

(נושא דברים בשפה הערבית; להלן תרגומם לעברית:

בשם האל הרחמן והרחום. אחי המאזינים והצופים בכל מקום, אנחנו דנים כעת בפיזור הפרלמנט, פיזור הכנסת, ואני מדבר על רקע הצעתי לפיזור הכנסת והליכה לבחירות, הצעה שאני מגיש לכנסת בפעם השנייה בתקופת הכהונה הנוכחית.

אני אומר, כן, הגיע הזמן לפיזור הכנסת, לבחירות חדשות, ושיבואו לכנסת אנשים יותר ראויים, ויותר נקיים באופן יחסי, מאלה שפעלו בה עד עתה. ציינתי בייחוד את נציגי מפלגת הליכוד שעשו מעשים שלכל הפחות ניתן לומר עליהם שאינם הולמים חברי כנסת, אם אלה אינם מעשים שיש בהם קלון, ואפילו קלון רב.

אני אומר שהרשימה הערבית המאוחדת, השבח לאל, כבר החלה לסדר את הניירות שלה לבחירות הקרובות לכנסת. היא העמידה בראש רשימתה, הרשימה הערבית המאוחדת, את אחד מהטובים והראויים שבבניה, בשר מבשרה, וראתה לנכון להורידו ממעמדו הרם כראש התנועה אל העשייה הפרלמנטרית - כראש לרשימה הפרלמנטרית הפוליטית.

אני מאחל לאחי וידידי אבראהים סרסור, שיצליח להעשיר את המגזר הערבי בפוליטיקה ברמה גבוהה יותר, ושכולנו נשתף פעולה לאיחוד המגזר הערבי והכוח הפוליטי שבו. לכך הכנו את עצמנו מהיום הראשון, כאשר התנועה האסלאמית החליטה את החלטתה המבורכת והגורלית בשנת 1996 – לשלוח את בניה לפרלמנט.

ברצוני לומר, שהרשימה הערבית המאוחדת, השבח לאל, הגיעה בתקופה זו להישגים שאנו גאים ומתפארים בהם, אפילו שהיו לנו חילוקי דעות עם אחינו ברשימות הערביות האחרות, לגבי נושאים בסיסיים ויסודיים.

אמנה פה שניים מהם: תוכנית ההפרדה, שתמכנו בה מהרגע הראשון. זה לא היה שיגעון מצדנו, ואנו גאים ומתפארים בכך. אני חושב שאין היום אדם אחד, ואפילו בקרב אחינו במפלגות הערביות, שאינו מסכים לתוכנית זו. בעבר אחינו יצאו נגדה עד חורמה, חזרו ותמכו בה לעתים, ושבו ומתחו ביקורת נגדה לעתים אחרות.

הנושא השני הוא ההישגים שהשגנו למגזר הערבי במסגרת תקציב הממשלה האחרון. השגנו הקלות מעל ומעבר בכל הקשור לתשלום החובות למס רכוש. הצלחנו לבטל חובות אלה, השבח לאל, בהסכם שעשינו עם הממשלה בהצבעה על תקציב שנת 1999, בשלהי ימי ממשלת נתניהו. מס הרכוש בוטל לגמרי – המס העושק שהכה בשבטים של אש בייחוד את המגזר הערבי, וכן מקופחים ונצרכים רבים מתושבי המדינה.

למרבה הצער, אין לי אפשרות להרחיב בדברי, אבל אאחל למפלגותינו הערביות, לרשימה הערבית המאוחדת, ולראשה המועמד לבחירות, האח אבראהים סרסור, שאכן יצליחו להתקדם בעשייה הפרלמנטרית שיש להתגאות בה, ושיצעידו את המגזר הערבי להישגים מבורכים, תוך שהם מאחדים מגזר זה תחת רשימה ערבית אחת ומאוחדת. תודה. תודה רבה, אדוני.)

תודה רבה.

היו"ר ראובן ריבלין:

תודה רבה לחבר הכנסת עבד-אלמאלכ דהאמשה.


הצעת חוק התפזרות הכנסת השש-עשרה, התשס"ד-2004
[הצעת חוק פ/1816; נספחות.]
(הצעת חבר הכנסת מאיר פרוש)

היו"ר ראובן ריבלין:

חבר הכנסת מאיר פרוש, ואחריו - אחרון המציעים, חבר הכנסת זבולון אורלב. השר אולמרט נמצא פה כל הזמן, והוא ביקש שלא להשיב אלא להודיע הודעה בשם הממשלה, שכן הממשלה אינה מחויבת להשיב בהצעות חוק פרטיות שהן עניינה של הכנסת. הממשלה יכולה להביע את עמדתה, אבל זו אינה חובה.

מאיר פרוש (אגודת ישראל - יהדות התורה והשבת):

אדוני היושב-ראש, עמיתי חברי הכנסת, הממשלה הזאת נולדה בחטא, וחשוב להזכיר זאת גם בימים אלה, ימי הגסיסה, כי כאשר היא נולדה היתה מפלגת שינוי, מפלגת השנאה ליהדות, אחד ממרכיביה. ממשלת הליכוד בעצם אימצה את התוכנית האנטי-דתית של שינוי, אשר כותרותיה, בין השאר, היו: פירוק משרד הדתות; הצעת חוק ברית הזוגיות, שהיא מלה מכובסת לנישואים אזרחיים, שיפלגו, חלילה, את העם; פגיעה במעמדם של בני הישיבות ובהסדר בעניינם; קיצוץ עמוק בתקציבי הישיבות; ופגיעה קשה ואיומה בקצבאות הילדים.

כאשר הוצע לנו לתמוך בתקציב 2005, ונעשה הסדר בין יהדות התורה ובין הליכוד, שינוי הודיעו שהם יוצאים מהקואליציה. אומנם כאשר שינוי יצאה מהממשלה ירד הרעיון הטמא של חוק ברית הזוגיות מסדר-היום, אך פירוק משרד הדתות, אדוני היושב-ראש, נעשה הלכה למעשה, בתנופה ובהתלהבות, והוא גרם – והוא גורם – להרס שירותי הדת, לקריסה כמעט מוחלטת של שירותי הדת. זאת מתוך ביזוי רבנים, מתוך התעללות בעובדי המועצות הדתיות, מתוך הרעבת העוסקים בעבודת הקודש, ויש רפורמה שעוד מאיימת עלינו. אילו היה מה שעשו ועושים לשירותי הדת במדינה נעשה במדינה אחרת בעולם, היינו מכנים מדינה זאת, ובצדק, מדינה אנטישמית. קשה להאמין, אך זה נעשה במדינה שיש בה שלטון של יהודים.

אדוני היושב-ראש, יש לנו חשבון נוקב עם הממשלה הזאת בשורה ארוכה של נושאים ובשורה ארוכה של בעיות המטרידות את הציבור החרדי. הרשימה ארוכה, אך אזכיר רק כמה מהנושאים: חרב הפגיעה המאיימת על החינוך העצמאי – רק בימים אלה קיבלו בחינוך העצמאי מכתב שלפיו כמה עשרות בתי-ספר יפסיקו לקבל 100% תמיכה מכיוון שהם אינם מקיימים את תוכנית הליבה, ואנחנו, כידוע, לא יכולים לקבל את תוכנית הליבה שמכתיב לנו משרד החינוך; יש פגיעה בעשרות תלמידים בחינוך החרדי כאשר הסעות נמנעות במכוון מילדים שלנו, בניגוד למה שהיה מקובל בעבר; האפליה האכזרית בפרויקט ההזנה לתלמידים – הממשלה הזאת הפכה את ילדינו לילדים מסוג ב', הראויים להרעבה; הקיצוץ האכזרי וחסר הרחמים בקצבאות הילדים למשפחות ברוכות הילדים. זה כמובן חלק ממדיניות כלכלית אכזרית, חסרת לב וחסרת חמלה כלפי השכבות החלשות, כלפי העניים, שמספרם גדל מאוד בכהונת ממשלה זו.

אדוני היושב-ראש, רק היום פורסם דוח של מרכז טאוב, ולפיו גם בתקציב המתוכנן לשנת 2006 אין כל מענה על ההידרדרות של השכבות החלשות ואין כל ביטוי כספי ליעד של הממשלה לצמצם את העוני. להיפך, הדוח קובע כי ממשלת שרון – כך נאמר – מצמצמת את הוצאות הרווחה, מערימה קשיים, ובסך הכול מדובר בירידה מצטברת של עשרות אחוזים בשנות הממשלה הזאת, שמסיימת ברוך השם את כהונתה, ממשלה שגרועה ממנה לא היתה מאז הקמת המדינה.

עמיתי חברי הכנסת, אני ממליץ לפניכם לקרוא בעיון את הדוח הזה. ההוצאות החברתיות, שהיו אמורות להסתכם בשנה שעברה ב-93.5 מיליארד ש"ח, הסתכמו בפועל ב-91.3 מיליארד ש"ח, כ-2 מיליארדי ש"ח פחות מהיעד שנקבע. ההוצאה הלאומית על חינוך ובריאות ירדה בשנתיים האחרונות, והדבר גרם לאזרחים לממן מכיסם, באופן פרטי, יותר ויותר שירותי חינוך ובריאות, והביא לעלייה באי-שוויון. כך, לדוגמה, הושקעו רק 500 מיליון ש"ח בבתי-הספר בשנת 2004, לעומת  הממוצע השנתי, יותר מ-1.1 מיליארד ש"ח, בשנים 1998–2001. ראוי לציין כי הקיצוץ העמוק ביותר היה במוסדות החינוך החרדי – בישיבות, בכוללים - בד בבד עם הקיצוץ והפגיעה בלומדי תורה ובבני הישיבות.

אדוני היושב-ראש, זאת ממשלה שניהלה ומנהלת מדיניות כלכלית-חברתית אכזרית כאשר רוממות הצדק החברתי בגרונה.

אם כן, אם לגבי זהותה היהודית של המדינה הממשלה הזאת גרועה, ואם במדיניותה הכלכלית-החברתית היא אכזרית, אולי יש לה הישגים בתחום המדיני? גם כאן שוד ושבר. הבטיחו לנו שבעקבות תוכנית ההתנתקות – תוכנית עקירת היישובים, תוכנית גירוש היהודים – בעקבות התוכנית האומללה הזאת מצבנו המדיני ישתפר. המציאות מוכיחה לנו שממשלה זו נעדרת אחריות לאומית.

שרון הסכים לחתום על הסכם המעברים, שהוכתב למעשה על-ידי מזכירת המדינה ועל-ידי שליח הרביעייה הבין-לאומית, ואנחנו יודעים שזה הסכם מסוכן, משום שהוא שובר את המוסכמות הביטחוניות ששרדו אחרי הנסיגה ופינוי גוש-קטיף. סתם כך, בלא תמורה, בלא הצדקה ובלא היגיון מדיני או צבאי, ממשלה זו, בהנהגת שרון, ויתרה על השליטה שלנו בגבולות המדינה. על-פי ההסכם האומלל הזה יוכלו, חלילה, מחבלים לנוע כמעט באין מפריע בין עזה ובין יהודה ושומרון. ההסכם הזה, שממשלת שרון אחראית לו, נותן גושפנקה ישראלית להפיכת רצועת-עזה לבסיס טרור בין-לאומי, בתוספת כמה "מתנות"; מתנה אחת – הסכמה שלנו לבניית נמל ימי בעזה שאין כל שליטה ביטחונית ישראלית עליו, על-פי דגם הגבול היבשתי בין הרצועה ובין סיני, שעליו ויתרה ישראל עם נטישת ציר פילדלפי.

אדוני היושב-ראש, אין תקדים להתקפלות שלנו בפני הלחץ האמריקני שעושה שרון. אני אומר שוב, אין לזה תקדים. אמר לי אלוף שאיני יכול למסור את שמו, כי הסכם זה, הלכה למעשה, מעמיד בסכנה כל אזרח מאזרחי ישראל. הלכה למעשה הולכת ומתקרבת הסכנה, חלילה, של הפלת מטוסי נוסעים הממריאים ונוחתים בנתב"ג. כן, אני אומר זאת לחברי הכנסת, ירחם השם, זה יכול לקרות, חלילה, אם טילי כתף יועברו לידי מחבלים, וראשי הצבא שלנו כבר הודו כי הוברחו טילי כתף דרך ציר פילדלפי הפרוץ.

אדוני היושב-ראש, נמל עמוק מים יהפוך את עזה למאגר נשק עצום. שיקום שדה התעופה בדהנייה יחמיר את המצב. כאות תודה על הנסיגה ועל חתימת הסכם המעברים האומלל אנחנו מוסיפים לקבל פצמ"רים וטילים, והצבא מציין כי יש עשרות התרעות על מעשי טרור.

אני שואל: האם זהו ההישג המדיני-הביטחוני מגירוש היהודים ומהרס החבל הפורח? זה ההישג של ממשלת שרון? הלב בוכה למראה האכזריות כלפי המגורשים. מי היה מאמין שכך תנהג ממשלת יהודים בבני העם היהודי?

אדוני היושב-ראש, עלינו לשאת תפילה ליושב במרומים, שלמדיניות ממשלה זו של שרון  לא תהיה יותר תקומה. שרון קורא למפלגתו בשם "האחריות הלאומית", אבל מן ההתנהלות בעבר אנחנו יודעים מה מצפה לנו בעתיד, ואני חושש לומר, אולי גם הפקרות לאומית. שרון יביא עלינו, חלילה, עוד פינוי מאחזים. על הקפאת הבנייה בהתנחלויות כבר שמענו. המשך פינוי ההתנחלויות שרמזו עליו לגביהן, באורח חד-צדדי כמובן, ועוד ועוד, כהנה וכהנה.

אדוני היושב-ראש, אדון שרון הוכיח, כי יש זהות בין החותרים למחוק את אופיה היהודי של מדינת ישראל ובין אלה השואפים למחוק את ההתיישבות בארץ-ישראל. מי שמתנתק בקלות כזאת מחבלי ארץ-ישראל, מפריד עצמו גם ממצוקות החברה ואוטם את אוזניו משמוע את זעקת העניים. על כן הייתי מחברי הכנסת הראשונים שהניחו הצעה לפיזור הכנסת, כאשר שינוי היתה שותפה מלאה בממשלה, כי ממשלה כזאת חייבת לרדת. גם אם שינוי לא נמצאת בה, עדיין מבצעים את המדיניות של שינוי. היא חייבת לרדת, ויפה שעה אחת קודם.

התאריך המסתמן הוא כ"ח באדר, ולמניינם 28 במרס. אני חושב שזה תאריך טוב, בראש ובראשונה כי ייגרם פחות ביטול תורה עקב מערכת הבחירות, וזה מקובל עלינו. אבל אתה יודע, אדוני היושב-ראש, כי יום שלישי, כידוע, הוא יום שנכפל בו "כי טוב", ועל אדר, כידוע, נאמר: "משנכנס אדר מרבים בשמחה". אם כן, שמחה גדולה תהיה בבית ישראל ביום שבו ממשלת שרון, במתכונת הזאת, תרד מבמת ההיסטוריה של עם ישראל בארץ-ישראל, ונפילת הממשלה תהיה ביום שנכפל בו "כי טוב".

אדוני היושב-ראש, הממשלה הזאת יורדת על שום שפגעה בתורת ישראל. הממשלה הזאת יורדת על שום שפגעה בישיבות ובהיכלי התורה. הממשלה הזאת יורדת על שום שפגעה בלומדי התורה. הממשלה זאת יורדת בשל פגיעתה בשכבות החלשות ובקצבאות הילדים. הממשלה הזאת יורדת בשל הגידול בממדי העוני. הממשלה הזאת יורדת בשל עקירת יהודים וגירוש מתיישבים. הממשלה הזאת יורדת בשל מחדליה המדיניים והביטחוניים. ובמקומה, כך אנחנו מתפללים, תקום, אם ירצה השם, ממשלה טובה יותר, כפי שראוי לעם ישראל. תודה.

היו"ר משה כחלון:

תודה רבה.


מסמכים שהונחו על שולחן הכנסת

היו"ר משה כחלון:

הודעה למזכיר הכנסת.

מזכיר הכנסת אריה האן:

ברשות יושב-ראש הישיבה, הנני מתכבד להודיע, כי הונחו על שולחן הכנסת –

לוח תיקונים להצעת חוק העונשין (תיקון מס' 87), התשס"ו-2005; לוח תיקונים להסתייגויות להצעת חוק שירותי הובלה (תיקון מס' 2), התשס"ו-2005.

לקריאה שנייה ולקריאה שלישית: הצעת חוק לתיקון פקודת התעבורה (מס' 71), התשס"ו-2005, שהועברה מוועדת הכלכלה. תודה רבה.

היו"ר משה כחלון:

תודה רבה.



הצעת חוק לפיזור הכנסת השש-עשרה, התשס"ה-2005
[הצעת חוק פ/3509; נספחות.]
(הצעת חבר הכנסת זבולון אורלב)

היו"ר משה כחלון:

אחרון הדוברים, חבר הכנסת זבולון אורלב, בבקשה.

זבולון אורלב (מפד"ל):

אדוני היושב-ראש, חברי חברי הכנסת, לפני שנה התפטרתי מממשלת שרון, יחד עם כל סיעת המפד"ל, בגלל ההתנתקות - לא רק ההתנתקות מגוש-קטיף, אלא גם ההתנתקות מהחינוך, ההתנתקות מהזהות היהודית, ההתנתקות מערכים חברתיים, ההתנתקות מניקיון שלטוני ומטוהר השלטון.

כשנשאלתי בזמנו מה יהיה המועד שבו אפרוש מן הממשלה בגלל תוכנית ההתנתקות, שכן היה ברור שאעשה זאת לנוכח החלטתנו שלא לשבת בממשלה שעוקרת יישובים, השבתי שזה יהיה במועד שבו תהיה לפרישתנו תוצאה פוליטית, לאמור, כשנוכל להפיל את הממשלה ולהביא את תוכנית ההתנתקות להכרעת העם; למעשה את תוכנית כל ההתנתקויות למיניהן. מטרה זו, לצערי, לא הושגה בזמנו ובשעתו. הדבר לא עלה אז בידינו, כיוון שכמה שרים וחברי הכנסת מהליכוד, שהיו שותפים לכוונה לכפות על ראש הממשלה לקיים משאל עם על תוכנית ההתנתקות, נסוגו ברגע האחרון והתקפלו. לצערי לא היה על מי לסמוך בליכוד. בכל מקרה, פרישת המפד"ל, בחודש נובמבר 2004, יצרה את כדור השלג של נפילת הממשלה, כדור שלג שהתגלגל ומביא היום להפלת הממשלה, לפיזור הכנסת ולהקדמת הבחירות.

כזכור, לאחר פרישתנו נאלץ ראש הממשלה להכניס לממשלה את יהדות התורה. הכספים   שהובטחו ליהדות התורה הוציאו את שינוי מהממשלה. יצאה שינוי, נכנסה מפלגת העבודה, כדי להבטיח את יישום ההתנתקות, והנה, היום אנחנו מצביעים על הקדמת הבחירות ומפילים את ממשלת שרון. בעבורי אישית, וגם בעבור המפד"ל, זוהי סגירת מעגל. נכון, באיחור, אבל בכל זאת, בחירות מוקדמות, כשנה לפני המועד החוקי, בבחינת לא יהא חוטא נשכר.

חברי הכנסת, אני מרגיש שלא אני לבדי עומד כאן על הבמה. אני מרגיש שאני שליח של מאות אלפי משפחת הציונות הדתית ואנשים מסורתיים שרוצים ממשלה אחרת. ממשלת שרון פגעה בכל הדגלים העיקריים של הציונות הדתית. את ההתנתקות החד-צדדית בגוש-קטיף כבר הזכרנו. אגב, אסור לחיות באשליות בשל השקט המדומה, ואסור להתרשם. הכול יודעים שעד הבחירות לפרלמנט הפלסטיני יש לארגוני הטרור אינטרס שלא לבצע פיגועים, או לפחות להמעיט בהם.

הממשלה פגעה קשה בחינוך הדתי, בציפור הנפש שלנו. שרת החינוך אישרה את המלצת ועדת-שושני להקצות שעות הוראה במערכת החינוך באופן שונה, ובכך הפחיתה עשרות אלפי שעות הוראה מהחינוך הציוני-הדתי והעבירה אותן, תנחשו לאן, חבר הכנסת דהאמשה? לחינוך הערבי. אין לי דבר נגד החינוך הערבי; צריך שיקבלו מה שמגיע להם, אבל למה על חשבון החינוך הממלכתי-דתי?

גם בדוח ועדת-דברת יש שלוש פגיעות קשות בחינוך הציוני-הדתי: הראשונה, קיצור שבוע הלימודים, שהוא רק בחינוך הדתי ולא בחינוך החרדי – ואני שמח שהוא לא בחינוך החרדי, כי גם אנחנו לא רוצים את הקיצור הזה; השנייה, סגירת כמה עשרות בתי-ספר ממלכתיים-דתיים קטנים בפריפריות הדתיות, סגירת בתי-ספר שפירושה שאותם תלמידים לא יקבלו חינוך דתי; השלישית, שחיקה במעמד ובעצמאות של מינהל החינוך הדתי במשרד החינוך.

מורי ורבותי, בפעם הראשונה בהיסטוריה נאלצו רשתות החינוך הציוני-דתי לארגן הפגנה המונית, בגלל קיצוץ בלתי אפשרי של 50 מיליון שקל בתקציב הישיבות התיכוניות, האולפנות והמקיפים הדתיים. רק ברגע האחרון נמנעה בהתערבותנו השביתה, לאחר ששר האוצר לקח מנהיגות ושכנע את שרת החינוך וגורמים נוספים להקצות את התקציב הדרוש.

לכל אורך הקדנציה נאלצנו להיאבק נגד קיצוצים שלא ידענו כמותם בשום תקופה קודמת, לא אצל יוסי שריד, ולא אצל אמנון רובינשטיין, שרי החינוך ממרצ. הניסיון לקצץ 1,900 תקנים של מתנדבות השירות הלאומי – רק אצל שרת החינוך. הניסיון לקצץ 4 מיליוני שקלים מהמכינות לצה"ל – רק אצל שרת החינוך. סגירת מרכז החינוך הציוני-דתי – רק אצל שרת החינוך, ועוד ועוד.

גם בדגל הזהות היהודית פגעה הממשלה אנושות. במודע ובמכוון צמצמו את הפיקוח על פתיחת עסקים בשבת. במודע ובמכוון פורק חרף התנגדותנו הנחרצת משרד הדתות, בחוסר אחריות, בפזיזות, בידיעה שזה יפגע בשירותי הדת, ואכן הם קרסו. מורי ורבותי, אסור לכסות שנשים לא טובלות במקוואות בגלל חוסר תקציב לדלק. רבני ערים, עובדי מועצות דתיות, בלנים, בלניות, משגיחי כשרות, עובדי קבורה, לא מקבלים שכר כיוון שהממשלה מתחמקת מאחריותה לביצוע התקציב. כל בינוי מבני הדת - מקוואות ובתי-כנסת - נבלם לחלוטין, ובעשרות מועצות דתיות אין הרכב, אין ממונה, הפקרות מוחלטת.

שלמה בניזרי (ש"ס):

- - -

משולם נהרי (ש"ס):

- - -

זבולון אורלב (מפד"ל):

הפגיעה הכואבת ביותר אולי היא הפגיעה החברתית. כל ההתרעות שהתרעתי בישיבות הממשלה כשר הרווחה, כל ההתרעות של הביטוח הלאומי והמצגות של משרד הרווחה באשר להשלכות החברתיות החמורות הנובעות מהתוכניות הכלכליות, נפלו על אוזניים ערלות. תחולת העוני הגביהה לשחקים, הפערים בין עניים לעשירים העמיקו לתהומות, ומאחת החברות השוויוניות ביותר בעולם בשנות ה-60, הפכנו למדינה האנטי-חברתית ביותר בין המדינות המפותחות. בכמה מדדים אף הצלחנו לעקוף את ארצות-הברית. אנחנו שיאני העולם במדיניות אנטי-חברתית.

בחודש הבא יפרסם הביטוח הלאומי את דוח העוני השנתי המלא. אני מקווה שלא תהיה פוליטיזציה, לעכב את הדוח הזה. לא צריך להיות נביא, אדוני שר האוצר, ולא בן נביא כדי לדעת ששיעורי העוני והפערים החברתיים רק החמירו מאוד בשנה האחרונה, בגלל המדיניות הכלכלית של ממשלת שרון. צריך לומר ביושר, שלא היתה בישראל ממשלה כה רעה וכה פוגעת במדיניות החברתית.

חברי חברי הכנסת, העם מאבד את האמון בנבחריו. איבוד האמון נובע בראש ובראשונה מהשחיתות השלטונית: יותר מדי פרשיות שחיתות; יותר מדי כתבי אישום, יותר מדי האשמות. הממשלה הצליחה גם בתחום זה להשיג שיא בין-לאומי ולהוריד את מדינת ישראל לאשפתות ולביזיונות שלא נראו כמותם בשום שלטון דמוקרטי תקין בעולם המערבי.

על כל אלה וגם על האחרים – שקצרה כאן היריעה לפרט - ראוי ללכת לעם ולבקש את אמונו. וידע העם להרחיק את הרעים, את המושחתים, את הפוגעים במוסר ובצדק החברתי, את המרימים יד על דת ישראל ואת הפוגעים בארץ-ישראל. ידע העם לבחור את הטובים ואת הנאמנים לתורת ישראל, לעם ישראל ולארץ-ישראל.

לסיום, מורי ורבותי, שמעתי פעמים רבות מאזרחים מיואשים שלא ילכו לקלפי להצביע. עד כדי כך ייאשנו אותם. אני קורא לכל אזרחי ישראל: אלה בחירות גורליות, לכו להצביע. אל תיתנו ואל תאפשרו מצב של צדיק ורע לו, רשע וטוב לו. תנו תמיכה בצדיק והענישו בקלפי את הרשע. תודה.

היו"ר ראובן ריבלין:

אני מאוד מודה לחבר הכנסת אורלב. רבותי, תמו שמונה ההצעות, כאשר כל מציע קיבל את זמנו. ביקש ממלא-מקום ראש הממשלה שלא להשיב, אלא להודיע הודעה. הממשלה יכולה להשיב, אבל היא לא צריכה להשיב, שכן הנושא תלוי בכנסת.

אני רק רוצה להבהיר הבהרה: כנראה עד מחר בערב לא יקבל נשיא מדינת ישראל החלטה, והוא מצפה לראות אם הכנסת תסיים את הליכי החקיקה עד סופם. אם הכנסת תתארגן היום למצב שבו היא תדון בהכנה לקריאה ראשונה, שזה רק עניין של תאריך, כי אין פה נוסח, מחר ידבר כל מי שרוצה לדבר בקריאה ראשונה, ומייד הורדה לוועדת החוקה, חוק ומשפט להכנה לקריאה שנייה ושלישית - אנחנו יכולים עד מחר בערב לסיים את תהליכי החקיקה, כפי שנעשו הרבה פעמים בהסכמה, בתוך 24 שעות. הדבר תלוי כמובן בנו ובכם, חברי הכנסת. לידיעת אדוני יושב-ראש הקואליציה, חבר הכנסת גדעון סער, לידיעתו של חבר הכנסת סנה, העתיד להיות ראש הסיעה הגדולה באופוזיציה - - -

גדעון סער (הליכוד):

לא - - -

היו"ר ראובן ריבלין:

- - - העתיד להיות יושב-ראש הסיעה הגדולה באופוזיציה. אתה הופך לאופוזיציה? תודיע לי, כדי שאני אכין את כוחות הביטחון מייד להגן עליך. כמובן, חבר הכנסת רשף חן, נציג האופוזיציה היוצא. כמובן אני משתף בעניין זה גם את סיעת ש"ס הנכבדה ואת יושב-ראש הסיעה החדש שלה, חבר הכנסת יצחק כהן, אשר הואיל לקבל את תפקידו של חבר הכנסת יאיר פרץ לתקופה זו.

רבותי חברי הכנסת, הכול תלוי בכנסת, אם אנחנו מבקשים לחוקק את החוק, משום שאין פה הגות גדולה. כל מה שצריך לחכות ולראות זה אם מסכימים על התאריך ועל נוסח החוק, ובא לציון גואל.

כבוד השר וממלא-מקום ראש הממשלה האחד, היחיד והבלעדי, השר אהוד אולמרט. בבקשה, אדוני.

שר האוצר אהוד אולמרט:

כבוד היושב-ראש, תודה רבה לך. מלכתחילה התכוונתי, במסגרת הנוהל המאפשר לנציג הממשלה להשיב על הצעות חוק פרטיות, להעיר כמה הערות שמצטמצמות רק להיבטים המשפטיים, הקונסטיטוציוניים, שנגזרים ממה שמצטייר כשני מסלולים שנראה כאילו הם מצטלבים בכל מה שקשור להחלטה של הכנסת להביא להקדמת הבחירות.

אני לא מרגיש שאני פטור לחלוטין, אדוני היושב-ראש, מהצורך להעיר כמה הערות גם על הדיון שהתנהל כאן בשעתיים האחרונות במסגרת הגשת הצעות החוק הפרטיות של חברי הכנסת. אני כמובן ער לכך, ואם מותר לי להעיר, ובהתחשב בעובדה שאני שייך לחבורה מאוד מצומצמת, שאת מספרה אפשר למנות על אצבעות כף יד אחת, של ותיקי הכנסת, שנכנסנו עכשיו לתקופה שבה שום דיון איננו ענייני עוד, שום נאום איננו צמוד לעילתו, וכל מה שעושים מעל הדוכן הזה זה ניסיון להשתמש בבמה המכובדת הזאת לתעמולת בחירות. אני אפילו לא קובע שזה לא לגיטימי. מן הסתם, זה חלק בלתי נפרד מההווי הפרלמנטרי שאנחנו כל כך מעורים בו ומעורבים בו.

אבל, זה לא אומר שהמקהלה המתחסדת, שחלק מצרימותיה נשמעו מעל הדוכן, לא הצטיינה גם היום במנה מופלגת של הגזמה, שלא לומר התחסדות, שלא לומר גלגול עיניים. רבותי, לרגע אחד אפשר היה לחשוב, כששמעת את הנואמים השונים - -

היו"ר ראובן ריבלין:

השר הירשזון. השר הירשזון.

שר האוצר אהוד אולמרט:

- - שההחלטה על פיזור הכנסת היא פונקציה של אחד הנושאים שהסיעות הללו הציגו היום כנושאים שעומדים בראש סדר-יומן ובראש סדר דאגותיהן. אני חושב שהחינוך הדתי-הציוני, הממלכתי-דתי, הוא נושא חשוב מאוד. יכול להיות שאני יכול להרשות לעצמי לומר, ואפילו סיעת המפד"ל לא תוכל לחלוק עלי, שעשיתי משהו למען החינוך הזה בעשור האחרון, אולי לא פחות מחלק מנואמיה. אבל, מה בין זה לבין ההחלטה על פיזור הכנסת? שום דבר. אבל מה? מישהי מהסיעות תבוא לכאן ותנצל את ההזדמנות הזאת מול מצלמות הטלוויזיה של הערוץ הנצפה ביותר בארץ, ערוץ הכנסת, ותדבר על הסיבות הטכניות או אולי על המחלוקת הפנימית בליכוד? הם מדברים על מה שהם מדברים בלי שום קשר, לא למה שקרה, לא למה שקורה ואולי גם לא למה שיקרה, כי זה מה שמתאים לנסיבות הזמן והמקום והמאבק בין המפלגות, ובעיקר המאבק בתוך המפלגות.

לכן, רבותי, אני רוצה לומר למה הכנסת מתפזרת. הכנסת מתפזרת מטעם אחד בלבד, משום שממשלת ישראל, בהנהגתו של אריאל שרון, עשתה מהלך מדיני נועז, מרחיק לכת, שהביא לשינוי מהותי ביותר במציאות המדינית, הכלכלית והחברתית של מדינת ישראל, ומשום שלצערנו, ואני אומר זאת בכאב לב גדול, חלק לא מבוטל מהסיעה שראש הממשלה הנהיג אותה בבחירות האחרונות, הוביל אותה לניצחון, הביא אותה לממשלה ולהנהגה במדינת ישראל, איננו מסוגל לצעוד עם המהלך הזה, והוא דבק בעמדות ששוב אין להן רלוונטיות לבעיות האמיתיות של מדינת ישראל. אם יש סיבה אחת לכך שהכנסת הזאת מגיעה היום להחלטה על פיזור מוקדם שלה, זוהי הסיבה. כל יתר הסיבות הן תירוצים. כל יתר הסיבות הן נימוקים שמשתמשים בהם לצורך הפולמיקה הפרלמנטרית או הוויכוח הבין-מפלגתי בדיעבד, אבל אין להם שום קשר לסיבה המהותית שעומדת בשורש המחלוקת שהסעירה את הכנסת - -

היו"ר ראובן ריבלין:

חבר הכנסת וילן.

שר האוצר אהוד אולמרט:

- - שהסעירה את המדינה, שהציתה את דמיונו של העולם במשך שנתיים, ואשר היא כל כולה מתחילה במהלך מדיני שהחליט עליו ראש ממשלת ישראל, שנתנה לו גיבוי ממשלת ישראל, שמרבית הכנסת תומכת בו, שרובו המכריע של הציבור במדינת ישראל תומך בו ומזדהה אתו, אבל לצערי, לכאב לבי, חלק, לדעתי מיעוט אבל מיעוט לא מבוטל, מחברי סיעת הליכוד אינם יכולים ואינם מוכנים לא לתמוך בו ולא להשלים אתו.

לי אישית אין ספק שהמהלך הזה מגדיר כיוון ברור לעתידה של מדינת ישראל. אין לי ספק בכלל שהמהלך הזה, בסופו של דבר, יזכה גם לגיבוי של הרוב המכריע של הציבור בכל מערכת בחירות שתתקיים כאן בעתיד הקרוב, וראש הממשלה אריאל שרון יקבל את הגיבוי הציבורי שהוא ראוי לו על המהלך הזה - -

צבי הנדל (האיחוד הלאומי - ישראל ביתנו):

- - -

שר האוצר אהוד אולמרט:

- - על אומץ הלב שגילה, על הנחישות, על העקביות, על העקשנות ועל התעוזה הזאת ללכת, נכון, נגד או בשונה ממה שציפו ממנו רבים, אבל בהתאם למה שהוא משוכנע, ואנחנו שהלכנו אתו משוכנעים, שהוא הדבר הנכון למדינת ישראל, לעתידה, לשגשוגה, לכלכלתה, לביטחונה וגם לשלמותה הפנימית.

זהו הנושא שעומד על סדר-היום. זהו הנושא שיעמוד על סדר-היום של מדינת ישראל בחודשים הקרובים. שום פעלולים של יחסי ציבור, שום הגזמות רטוריות ושום גימיקים מן הסוג שהפכו להיות לא אחת הדבר העיקרי במערכות בחירות, לא יוכלו לטשטש את העובדה הזאת שאריק שרון מוביל את מדינת ישראל לפריצת דרך מדינית, שאריק שרון מוביל את מדינת ישראל למערכת יחסים אחרת לגמרי עם השכנים שלנו, עם מדינות רבות באזור שלנו, עם הקהילייה הבין-לאומית כולה - - -

היו"ר ראובן ריבלין:

חבר הכנסת אורון, נבואתך מ-1988. שְמע.

שר האוצר אהוד אולמרט:

אדוני היושב-ראש - - -

היו"ר ראובן ריבלין:

דרך אגב, הוא ניבא שאתה תאמר זאת. הוא לא אמר "ב-2006", אבל הוא ניבא.

צבי הנדל (האיחוד הלאומי - ישראל ביתנו):

- - - מנדטים.

שר האוצר אהוד אולמרט:

הוא אמר - - -

היו"ר ראובן ריבלין:

אתה מבכירי בניו של הליכוד.

שר האוצר אהוד אולמרט:

אדוני היושב-ראש, קודם כול, אין לי שום בעיה לשמוע את קריאות הביניים של היושב-ראש וגם להשיב לו, ובלבד שהיושב-ראש מרשה לי.

היו"ר ראובן ריבלין:

ודאי וודאי.

שר האוצר אהוד אולמרט:

אדוני היושב-ראש, תודה רבה.

חיים אורון (מרצ-יחד):

- - - את החלק שלי בעניין.

שר האוצר אהוד אולמרט:

אדוני היושב-ראש, הוויכוח שיש לי עם חבר הכנסת חיים אורון, או כפי שאנחנו אוהבים לקרוא לו - ג'ומס, הוא ויכוח שכבר קיימנו אותו כאן גם בידידות אישית, אבל הייתי אומר גם בלי שחסכנו בהגדרות המדויקות של הפערים בינינו. אנחנו יודעים מהם ההבדלים בינינו.

אבל, אדוני היושב-ראש, אני רוצה להגיד לך שיש גם, לצערי, הבדלים בינינו. ההבדלים בינינו הם בכך שאתה, כמו חלק מחברי הטובים, שאני אוהב אותם והם חברים שלי והם ימשיכו להיות חברים שלי עוד שנים רבות, גם אם לצערי הם לא יוכלו להיות בכנסת לנוכח ההתפתחויות הפוליטיות בעתיד - אתם דבקים בעמדות שאתם עצמכם יודעים שאין להן עוד רלוונטיות לבעיות האמיתיות שמדינת ישראל צריכה להתמודד אתן. אתם ממשיכים לחזור - - -

היו"ר ראובן ריבלין:

כך אמר לי חבר הכנסת חיים אורון ב-1988 - -

שר האוצר אהוד אולמרט:

יכול להיות.

היו"ר ראובן ריבלין:

- -  שהעמדות שלי לא רלוונטיות, אף שהוא מאוד מכבד אותי.

שר האוצר אהוד אולמרט:

יכול להיות.

היו"ר ראובן ריבלין:

הוא גם אמר לך.

שר האוצר אהוד אולמרט:

לא, לא.

היו"ר ראובן ריבלין:

כנראה הטעינו אותם כל כך הרבה.

יולי תמיר (העבודה - מימד - עם אחד):

- - -

חיים אורון (מרצ-יחד):

- - -

שר האוצר אהוד אולמרט:

אדוני היושב-ראש, אגיד לך משהו: הוא טעה, ואני צודק. זה הכול. לא כל פעם שאומרים את הדברים האלה הם נכונים. הרבה חברי כנסת אומרים כאן לזולתם: אתה טעית, אתה לא צדקת, אתה נכשלת. לפעמים אחדים צודקים, ולפעמים טועים. אדוני היושב-ראש, חבר הכנסת אורון טעה אז, ואני צודק היום. כולכם יודעים את האמת הזאת. כולכם יודעים שמדינת ישראל תיאלץ, לא מתוך שמחה, אבל מתוך הבנה ריאלית, מפוכחת, רצינית ואחראית של המציאות, להיפרד מהפלסטינים, וכדי לעשות את ההפרדה הזאת היא תצטרך לקבל החלטות גם על מה שראש הממשלה קרא לו לא אחת "ויתורים כואבים".

אין ספק בעניין הזה. יודע את זה חבר הכנסת עוזי לנדאו, ידידי, שאני  מכבד אותו מאוד. אני מכבד את יושרו, אני מכבד את עקביותו, אני מכבד את תרבותו, אני מכבד את דבקותו בעמדות שאין להן שום קשר למציאות הנוכחית, ואני מאוד מכבד – במיוחד אני מכבד – את תרבות הוויכוח שלו ואת תרבות הדיון שלו, שיכולה לשמש דוגמה ומופת לכנסת כולה. אבל מה לעשות שעוזי, ידידי הטוב, וכמה מחבריו שקועים בפינה שאין ממנה אופק של קיום ואופק של עתיד למדינת ישראל? והוויכוח הזה, לצערי – אני אומר את זה באמת בכאב לב, ואני משוכנע שעוזי מאמין לי שאני אומר את זה לא בשמחה ולא בקנטור – הביא את שנינו למקום שבו היינו צריכים לקבל את ההחלטה אם בנסיבות כאלה אנחנו יכולים לפנות יחד, בקול אחד, לציבור במדינת ישראל ולבקש ממנו להצביע בעבור משהו ששנינו לא יכולים להסכים עליו, לא יכולים לחיות אתו יחד.

זאת האמת. זאת הסיבה לפיזור הכנסת. שום דבר אחר אינו קשור לזה. זאת הליבה של הוויכוח, זה הגרעין, ומהוויכוח הזה לא יהיה אפשר להתחמק בחודשים הקרובים. הוויכוח הזה יתנהל בראש ובראשונה בינם ובינינו. מה שהיה פעם ויכוח פנימי בליכוד חדל מזמן להיות ויכוח כזה, כי הוא הגדיר את סדר-היום הפוליטי, הלאומי, הבין-לאומי של מדינת ישראל.

ולכן, אדוני היושב-ראש, הגענו לרגע שבו ההכרעה הזאת הפכה להיות בלתי נמנעת. עכשיו, אדוני היושב-ראש, אני לא רוצה לנהל אתך ויכוח, אני רק רוצה להגדיר את העמדה של ראש הממשלה, שלי ושל חברי השרים וחברי הכנסת שמזדהים עם העמדה הזאת. ראש הממשלה הגיע למסקנה הבלתי-נמנעת ברגע שבו, בעקבות הבחירות הפנימיות במפלגת העבודה, החליטה מפלגת העבודה שהיא אינה רוצה להמשיך להיות שותפה בקואליציה.

בנימין אלון (האיחוד הלאומי - ישראל ביתנו):

איפה ראש הממשלה?

שר האוצר אהוד אולמרט:

ברגע שמפלגת העבודה החליטה על כך, נוצרו התנאים שמופיעים בסעיף 29(א) לחוק-יסוד: הממשלה. בסעיף 29(א) נאמר: "נוכח ראש הממשלה כי קיים בכנסת רוב המתנגד לממשלה - - -

שר החוץ סילבן שלום:

- - -

שר האוצר אהוד אולמרט:

אני לא שומע.  אדוני שר החוץ, אני מת לשמוע אותך.

היו"ר ראובן ריבלין:

כבוד ממלא-מקום ראש הממשלה, אדוני ביקש שתיים-שלוש דקות, נתתי שלוש, יש עוד דקה ושלושים. רבותי, לא יכול להיות דבר עד אין קץ. ביקשת קודם שתיים-שלוש דקות.

שר האוצר אהוד אולמרט:

כן, אבל לא ידעתי שיושב-ראש הכנסת ינסה לעזור לי.

היו"ר ראובן ריבלין:

לא, אחרי. בבקשה.

שר האוצר אהוד אולמרט:

ובכן: "- - - כי קיים בכנסת רוב המתנגד לממשלה, ושעקב כך נמנעת אפשרות לפעולה תקינה של הממשלה, רשאי הוא, בהסכמת נשיא המדינה, לפזר את הכנסת בצו שיפורסם ברשומות". כאן מתחיל המסלול שהתחיל הבוקר ראש הממשלה. הוא פנה אל נשיא המדינה וביקש ממנו להסכים לפיזור הכנסת, לנוכח התנאים שציינתי – שאין בכנסת רוב שתומך בממשלה. הנשיא הודיע שהוא יפרסם את החלטתו בבוקר, אבל התהליך התחיל, והמשמעות של העניין הזה, חבר הכנסת סער, היא שהבחירות הבאות לכנסת יכולות להתקיים על-פי מה שהחוק הזה קובע, דהיינו על-פי החישוב של ספירת 21 הימים פלוס 90 הימים, ובלבד שהבחירות יתקיימו ביום השלישי באותו שבוע שבו תם מניין הימים הללו.

עכשיו, במקביל, הוגשו הצעות חוק פרטיות, שבעצם עונות על האמור בסעיף 34 לחוק-יסוד: הכנסת. חוק-יסוד: הכנסת - - -

רוני בר-און (הליכוד):

הן שוכבות כבר חודשים בכנסת.

שר האוצר אהוד אולמרט:

לא חשוב כמה זמן הן שוכבות.

היו"ר ראובן ריבלין:

כבוד השר, אני לא אתן פה פיליבסטר. כמה זמן אדוני מבקש לדבר?

רוני בר-און (הליכוד):

21 יום.

שר האוצר אהוד אולמרט:

שש דקות ו-26 שניות.

היו"ר ראובן ריבלין:

בבקשה.

שר האוצר אהוד אולמרט:

ההצעות האלה שכבו חודשים, והיום, לאחר יוזמת ראש הממשלה, בחרו להעלות אותן. מלכתחילה חשבו להעלות אותן אפילו ביום רביעי, ואחרי זה לדחות את זה ליום רביעי הזה. למה דוחים את זה? מסיבה אחת, כי מישהו רוצה לעשות מניפולציה בתאריך הבחירות באופן שאפשרי מבחינה טכנית אבל אינו עולה בקנה אחד עם הצורך בסדרי ממשל תקינים במדינת ישראל.

שאול יהלום (מפד"ל):

מי שמדבר.

שר האוצר אהוד אולמרט:

ולכן, אדוני היושב-ראש, בברירה הזאת, בוויכוח הזה שבין שני המסלולים הללו, צריך להכריע מה נכון יותר לעשות. מרגע שאין רוב לנהל את הכנסת, כלומר אין לממשלה רוב לנהל את הכנסת, מרגע שברור שצריך לפזר את הכנסת ולעשות בחירות, הניסיון – באמצעות טריק פרלמנטרי לגיטימי – למתוח את התאריך הזה ולדחות את מועד הבחירות הוא ניסיון שלא עומד בקנה המידה של הצורך בסדרי ממשל תקינים, שבשבילם, בראש ובראשונה בשבילם, נוצר סעיף 29 בחוק-יסוד: הממשלה.

ולכן, אדוני היושב-ראש, היות שראש הממשלה, ועמו השרים וחברי הכנסת שמזדהים עם העמדה הזאת, אינם יכולים לתת יד לניסיון הזה, למשוך את תאריך הבחירות, של אלה שאומרים שצריך לעשות בחירות, שהבחירות הן חיוניות, שהממשלה הזאת אינה יכולה להמשיך לכהן, אבל בואו ננסה לברוח כמה שיותר רחוק כדי לנסות לשפר את מעמדנו, לשפר את סיכויינו, להרבות את התמיכה בנו – היות שאיננו יכולים להזדהות עם המהלך הזה, אנחנו נימנע בהצבעה על ההצעה הזאת, ואני קורא ליושב-ראש הכנסת לנהוג על-פי מה שמתחייב מהוראות חוק-יסוד: הממשלה, סעיף 29, ולאפשר לנשיא המדינה להשלים את המהלך שבעקבותיו בתוך 111 יום יש לקיים בחירות לכנסת.

היו"ר ראובן ריבלין:

כבוד השר, ההליך שאנחנו מקיימים ברגע זה נעשה בידיעת נשיא המדינה. בהתאם לייעוץ משפטי שיש בידי, כל עוד הנשיא לא נתן את הצו, הכנסת רשאית לדון. יש שאלה אחר כך, אם יהיה צו, מה גובר על מה.

שר האוצר אהוד אולמרט:

אדוני היושב-ראש, שלא תהיה אי-הבנה, אמרתי שזה מהלך פרלמנטרי לגיטימי. אני לא חלקתי על הלגיטימיות של הדיון.

היו"ר ראובן ריבלין:

לא רק שהוא לגיטימי, אני לא רוצה לומר, חלילה, בהסכמת הנשיא, כי הנשיא לא נתן את הסכמתו, אבל הוא נעשה בידיעתו המלאה של הנשיא הנמצא אתי בקשר הדוק.

שר האוצר אהוד אולמרט:

אדוני היושב-ראש, אלמלא חשבתי שהדיון הזה עונה באופן פורמלי על הקריטריונים האלה, שאתה מדבר עליהם, לא הייתי מופיע כאן להשיב בשם הממשלה. אני רק אומר שאני חושב שיושב-ראש הכנסת צריך להעדיף את האמור בסעיף 29 לחוק-יסוד: הממשלה, מהטעמים שהבעתי כאן בפירוט רב במסגרת הקצאת הזמן הנדיבה שאתה, אדוני היושב-ראש, נתת לי. תודה.

היו"ר ראובן ריבלין:

תודה רבה. סעיף 29(א) הוא אמצעי שנתנה הכנסת בידי ראש הממשלה ובידי הנשיא והוא בהחלט פוגע בריבונות הכנסת בידיעתה ובהסכמתה של הכנסת. לכן, שומה על המבקשים להשתמש בו בקב של חומטין ולהזדקק לו בזהירות רבה. היום, בשיחתי עם הנשיא, באתי ואמרתי לו שאין ניגוד אינטרסים בין המגמות, שכן שתי הבקשות העומדות בפנינו לדיון, הן בקשתו של ראש הממשלה לנשיא והן בקשותיהם של החברים לפזר את הכנסת, עולות בקנה אחד. אין כאן כנסת לעומתית לעצמה ומדובר במשך זמן שהוא לא מהותי. הכמות לא יורדת למהות. נשיא המדינה קיבל בהחלט את עמדתי בהבנה. אינני אומר אם הוא הסכים או לא הסכים לה, על כל פנים אני בהחלט יודע שנשיא המדינה משהה בשלב זה את החלטתו מתוך הצורך להתייעץ עם חברי כנסת על מנת שהכנסת גם תוכל להביע את עמדתה. אני מאוד מודה לכל המגישים, כמו גם לשר וממלא-מקום ראש הממשלה אהוד אולמרט.

חבר הכנסת שאול יהלום מבקש להתנגד להצעת החוק, בבקשה. שלוש דקות לרשותך.


שאול יהלום (מפד"ל):

אדוני היושב-ראש, השעה מאוחרת ולא הייתי מבקש את רשות הדיבור, אבל משעלה ממלא-מקום ראש הממשלה, השר אולמרט, ראיתי חובה לעצמי לומר כמה הערות.

הערה ראשונה, אדוני היושב-ראש, אומר השר אולמרט, ממלא-מקום ראש הממשלה, שהבחירות מתקיימות בגלל המהלך המדיני המזהיר.

היו"ר ראובן ריבלין:

לידיעתכם, עוד שבעה אנשים ביקשו להתנגד. הצלצול מבוטל. חבר הכנסת בר-און מבקש להתנגד, חבר הכנסת טלב אלסאנע מבקש להתנגד.

רומן ברונפמן (מרצ-יחד):

באיזה הליך הוא מדבר, אדוני היושב-ראש?

היו"ר ראובן ריבלין:

אני לא יודע מה חבר הכנסת יהלום רוצה. אני לא יודע מה הם רוצים. ישבשו, יעשו, יכול להיות שבאמת צודקים אלה המגישים הצעה לפי סעיף 29. זה חוק אישי. זה חוק אישי בקריאה טרומית. אם לממשלה אין עמדה, מותר להתנגד. על כל הצעה יש לי שבעה דוברים. חבר הכנסת יהלום, בבקשה להמשיך. חבר הכנסת יהלום התעקש, עכשיו כולם מתעקשים ואני משחרר את כולם מהצלצול. אצלצל בבוא העת. חבר הכנסת יהלום, בבקשה.

שאול יהלום (מפד"ל):

אדוני היושב-ראש, הבחירות מתקיימות לא בגלל המהלך המזהיר. משום שאפילו אותה מפלגה, מפלגת העבודה, הקרובה ביותר לדעה שהמהלך היה מהלך מזהיר, מאסה בכם; היא מאסה בראש הממשלה. הרי אם היה נבחר שמעון פרס, אמר ראש הממשלה, הבחירות היו מתקיימות בנובמבר, בסוף הקדנציה. לכן, מפלגת העבודה שמאסה בשותפות היא זו שגורמת לבחירות המוקדמות, ואנחנו, שהגשנו את החוק לפני חודשים ארוכים, שמחים על כך ותומכים בו.

עם זאת, אומר השר אולמרט, ואני מצטט, כאילו אנחנו מתנגדים לסדרי ממשל תקינים. אדוני השר אולמרט, האם לפטר שני שרים ערב החלטה זה סדרי ממשל תקינים? האם להציע על-ידי ראש הממשלה מדיניות המנוגדת לחלוטין למדיניות שהוא הציג לפני הבחירות זה סדרי ממשל תקינים? האם לשחד תומכים על-ידי מינוים לשרים ולסגני שרים בסיטונות, תוך בזבוז נורא של כספי ציבור, זה סדרי ממשל תקינים? האם להתנגד לפריימריס, למשאל חברים, זה סדרי ממשל תקינים?

היו"ר ראובן ריבלין:

זמנך תם. כמה זמן אתה עוד צריך? עשר דקות?

שאול יהלום (מפד"ל):

שש דקות ו-26 שניות.

היו"ר ראובן ריבלין:

בבקשה, אדוני, שש דקות. אני מודיע לכם חגיגית, חבר הכנסת אורלב, פה נעשה פיליבסטר שאינני מסכים לו. חבר הכנסת יהלום רוצה עוד שש דקות. דע לך, זאת הצעה שלך, זה חבר סיעתך, אחריו באים עוד שמונה אנשים שרוצים להתנגד. לרשותך שש דקות, ואחריך כולם יקבלו אותו דבר.

שאול יהלום (מפד"ל):

תודה, אדוני היושב-ראש. לא ראיתי שכלפי ממלא-מקום ראש הממשלה היית כזה קצר רוח.

היו"ר ראובן ריבלין:

ממלא-מקום ראש הממשלה ענה על כל שמונה ההצעות.

שאול יהלום (מפד"ל):

אל תדאג, אדוני היושב-ראש, אני לא אעשה לך פיליבסטר. אני אומר שבכל תולדות מדינת ישראל, הדוגמה לסדרי ממשל לא תקינים ניתנה על-ידי ראש הממשלה דהיום ועל-ידי ממלא-מקום ראש הממשלה שסייע לו. לבוא היום ולומר שמה שנעשה כאן, הקדמת הבחירות בדרך הזאת שאדוני היושב-ראש תומך בה, ואני תומך בך, זה סדרי ממשל לא תקינים? זאת זריית חול בעיניים. אני באמת מקצר, אדוני היושב-ראש - שלא יהיה תירוץ של פיליבסטר - וקורא, למרות התנגדותי הפורמלית, להצביע בעד הקדמת הבחירות.

היו"ר ראובן ריבלין:

אסור לך בשום פנים ואופן להתנגד ואחר כך לומר שאתה תומך. אסור לפי התקנון.

שאול יהלום (מפד"ל):

אם כך, אני מוחק את המשפט האחרון.

רומן ברונפמן (מרצ-יחד):

שבירת כלים.

היו"ר ראובן ריבלין:

תודה רבה. חבר הכנסת רוני בר-און רוצה להתנגד באופן רציני. בבקשה. על הצעה אחת הוא לא יכול להצביע בעד. חבר הכנסת בר-און, בבקשה. חבר הכנסת יהלום דיבר ארבע דקות וחצי. אני נותן לך חמש דקות.

רוני בר-און (הליכוד):

אדוני היושב-ראש, חברי חברי הכנסת, אני אשמח לקבל את תשומת לבך כי אתה הוא זה שיזמת הבוקר את הפנייה לתכלית ראויה. באת ואמרת לנשיא - לפי מה שאני מדווח בתקשורת, לא הייתי כמובן בשיחה הזאת - שבמקום ליצור מהלך טכני של התפטרות ראש ממשלה וקביעת מניין ימים של 111 יום - 21 ימים ועוד 90 ימים - שנכפה על הכנסת מכוח החוק ומכוח התקנון, אתה מבקש להביא תאריך לבחירות מוקדמות בטווח זמן של עד שלושה שבועות מעבר לתאריך הנגזר, שמייצג לכאורה את רצון העם כפי שהוא בא לידי ביטוי בהצבעת מרבית חברי הכנסת, שני-שלישים או שלושה-רבעים מחברי הכנסת.

היו"ר ראובן ריבלין:

דייקת.

רוני בר-און (הליכוד):

וזו תכלית ראויה. וכנגד התכלית הראויה הזאת, שהנשיא יתחשב בדעתך כיושב-ראש הכנסת, כמייצג את רצון העם במקרה הספציפי הזה, עומדת תכלית ראויה שראש הממשלה טוען לה מכוח הקדמת הבחירות על-פי הצו של סעיף 29(א) - 111 ימים.

אתה אומר: "רצון העם". תכלית ראויה ביותר. אני לא מתווכח, ואני לא ציני. אומר ראש הממשלה: הגעתי למצב שבו אי-אפשר לנהל את ענייני המדינה. אני לא מסוגל עוד לנהל את ענייני המדינה – לא בענייני כלכלה, לא בענייני חברה, לא בענייני רווחה, לא בענייני מדיניות חוץ וביטחון, ואם אתם רוצים, בשביל הקוריוז, גם לא בעניינים של איך שאני רוצה לראות את הממשלה, כי אני רוצה לראות אותה ככה, ומתוך הבית שלי ומתוך הבית הזה אומרים לי אחרת. אומר ראש הממשלה: ברגע שאני אחראי לענייני המדינה, ואני לא מסוגל לנהל אותה, האינטרס הציבורי של המדינה הוא שהבחירות יתקיימו מוקדם ככל האפשר.

ברגע שראש הממשלה הגיע למסקנה שענייני המדינה מנוהלים בחוסר שליטה, וכל מפלגה מושכת באדרת של הממשלה או של ראש הממשלה לכיוון אחר – אני צריך, אתה צריך – החוק קובע לקדם את הבחירות ככל האפשר.

עכשיו יש פה שתי תכליות ראויות: התכלית של יושב-ראש הכנסת, שמביא, כביכול, דרך ההצבעה בכנסת, את רצון העם, והתכלית הראויה של ראש הממשלה, שאומר: אבל אני אחראי לבלגן הזה, ואני מי שצריך לתת דין-וחשבון - או לקבל קואליציה אחרת ולהרכיב ממשלה שתהיה מסוגלת לנהל את ענייני המדינה, או למסור את השלטון לטוב ממני, לנבחר ממני, לראוי ממני. ויש פה כאלה שחושבים את עצמם – כאלה ואחרים, מפה ומפה, ובטח יהיו גם מפה – כולם יותר טובים.

היו"ר ראובן ריבלין:

יש יותר כאלה שחושבים מאשר כאלה שיכולים.

רוני בר-און (הליכוד):

אתה אמרת את זה. העודף שיש לך עלי בכנסת היום מרשה לך לומר את זה.

צבי הנדל (האיחוד הלאומי - ישראל ביתנו):

מוטב להיות בחמישייה הראשונה.

רוני בר-און (הליכוד):

יש פה שתי תכליות שנשיא המדינה צריך להחליט ביניהן. אל יקל הדבר בעיניכם. זה לא עניין של שלושה שבועות מה-8 עד ה-28, או שלושה שבועות חסר יום, כי זה יהיה ביום רביעי וזה יהיה ביום שלישי. זה עניין של מדידת הזמן על 111 יום או 131 יום, שזאת כבר תוספת יוקר של כ-20%.

אם אתם מסתכלים רק על התאריכים הקשיחים, 8 במרס ו-28 במרס, אתם עושים הנחה גדולה לעצמכם, כי ב-28 במרס, עד שאנחנו מקבלים את תוצאות הבחירות זה 30 יום, בעקבות ערעורים עבר עוד שבוע, ואנחנו מגיעים לערב פסח. ערב פסח – כולכם, אתם ואני, עסוקים בכל דבר פרט להקמת ממשלה. הווי אומר: ממשלה ביום העצמאות.

אל תשכחו, גם תקציב אין לנו. כולם אמרו: אין תקציב, נלך שמונה פעמים לבחירות. אף אחד לא הסתכל על סעיף קטן (ב), אין תקציב כשהולכים לבחירות. ראש ממשלה שנבחר בזמן שאין תקציב – יש לו 45 יום מיום הצגת הממשלה להביא תקציב.

היו"ר ראובן ריבלין:

מיום כינונה.

רוני בר-און (הליכוד):

אבל זה מביא אותנו לאוגוסט עם התקציב. אם אנחנו גומרים ב-8 במרס, יש לנו קואליציה בתוך שבוע או עשרה ימים, אולי יש לנו תקציב עוד לפני פסח, אם זה אגב המשא-ומתן הקואליציוני, או מייד אחרי פסח. עכשיו זה כבר לא 20 יום, אדוני היושב-ראש, זה כמעט חודשיים. לכן אני אומר, שחרף דעת הקהל, דעת העם או דעת חברי הכנסת, שתתלכד פה סביב 70 מנדטים בעד 28 במרס, צריך שלא להקל ראש באחריות של ראש הממשלה ובדרישה שלו ולקיים את הבחירות ב-8 במרס.

אני לא יכול להתנגד להצעת החוק, כי אני חושב שהיא נכונה, וצריך להקדים את הבחירות, לכן איני מתנגד לה, אבל לא אצביע בעדה. תודה רבה.

היו"ר ראובן ריבלין:

תודה רבה. חבר הכנסת טלב אלסאנע, בבקשה. אחריו - חבר הכנסת יצחק כהן.

טלב אלסאנע (רע"ם):

אדוני היושב-ראש, חברי הכנסת, היום, כאשר הלך ראש הממשלה אל כבוד הנשיא, הוא בעצם היה ראש ממשלה שהולך בלי ממשלה, עקב ישיבת המרכז של מפלגת העבודה אתמול. הוא יושב-ראש מפלגה שהולך בלי מפלגה, אבל זה לא חדש; שהמפלגה שלו היתה האופוזיציה שלו – זה לא התחיל השבוע.

היו"ר ראובן ריבלין:

חבר הכנסת טלב אלסאנע, אני מבקש להזהיר אותך אזהרה חמורה. אם אתה מדבר פה רק לצורך דיבור, ולא תצביע נגד, אתה מנצל לרעה את תקנון הכנסת בעניין זה, כי התקנון קובע שמותר לעלות ולהתנגד רק כאשר מתנגדים להצעת החוק. אם אדוני רוצה לספר לנו עכשיו למה הוא בעד החוק, והוא מנצל את הסמכות להתנגד לו, זה דבר שהוא לא תקין בעליל.

טלב אלסאנע (רע"ם):

אם אדוני ישכנע אותי שאני הראשון שעושה את השימוש הזה בתקנון, אקבל את האזהרה של אדוני ואכבד אותה. אם יתברר שאני לא הראשון וכנראה גם לא האחרון, אהיה כמו כולם.

היו"ר ראובן ריבלין:

חבר הכנסת אלסאנע, כשאתה נוסע לאן שאתה רוצה, תיסע לאן שאתה רוצה. אני אומר לך בפירוש: זאת הפרה ביודעין של תקנון הכנסת. חבר הכנסת ברכה הוא סגן, חבר הכנסת דהאמשה הוא סגן. יש אנשים שאולי באמת רוצים להתנגד ואינם יכולים לעשות זאת כי תפסת את מקומם לצורך דיבור. לכן אנחנו מקפידים בעניין זה.

טלב אלסאנע (רע"ם):

הם היו יכולים להירשם.

היו"ר ראובן ריבלין:

חבר הכנסת יהלום עשה דבר לא ראוי. עכשיו אדוני רוצה להמשיך אחריו? חבר הכנסת בר-און דיבר נגד החוק.

טלב אלסאנע (רע"ם):

למען האיזון, אני רוצה לומר כמה משפטים. ודאי שאנחנו בעד פיזור הכנסת. אנחנו בעד הקדמת הבחירות, אבל אנחנו חושבים ש-28 במרס זה מועד מאוחר מדי, ואנחנו בעד הקדמת מועד הבחירות. אני מתנגד ל-28 במרס, אדוני היושב-ראש. אני רוצה שמועד הבחירות יהיה סוף פברואר. כמה שיותר מוקדם, יותר טוב. אני חושב שלמשוך את הממשלה הזאת לתקופת מעבר זה קיפאון, גם כלכלי וגם מדיני, וזה גורם נזק.

היו"ר ראובן ריבלין:

עכשיו אדוני ממלא אחר התקנון.

טלב אלסאנע (רע"ם):

לכן אני חושב שאני יכול לברך את ראש הממשלה על כך שהוא הודה שהוא לא יכול להמשיך לנהל, אבל אנחנו יודעים מזמן שהוא לא יכול להמשיך לנהל, וטוב שנפטרנו מהממשלה הזאת. אני מקווה שהעם ידע לבחור בעתיד ממשלה טובה יותר. תודה רבה.

היו"ר ראובן ריבלין:

תודה רבה. אני רוצה להפנות את תשומת לב חברי הכנסת: "קיבל אחד מחברי הכנסת רשות דיבור כדי לנמק הצעתו להסיר את הצעת החוק מסדר-היום, אך בפועל תמך אותו חבר הכנסת בדבריו בהעברתה של הצעת החוק לוועדה, יפסיקנו יושב-ראש הישיבה וייתן רשות דיבור לחבר כנסת אחר המבקש להציע הסרתה של הצעת החוק מסדר-היום".

חבר הכנסת יצחק כהן, בבקשה. אני מבקש לצלצל. בעוד חמש דקות נקיים הצבעה. חבר הכנסת כהן, אדוני, אני מפנה את תשומת לבו אל הדברים שהפניתי אליהם את תשומת לבו של חבר הכנסת טלב אלסאנע. אסור לאדוני לעלות ולנמק מדוע הוא בעד החוק כשהוא מבקש להסיר את החוק. לכן אבקש שייזהר.

יצחק כהן (ש"ס):

אני בעד החוק.

היו"ר ראובן ריבלין:

אם אתה בעד החוק, אל תדבר. אם אתה רוצה לדבר מהצד, בבקשה.

יצחק כהן (ש"ס):

כבוד היושב-ראש, מדהים לראות איך ההיסטוריה חוזרת. מבחן האמת שעשה אליהו הנביא על הר הכרמל עם נביאי הבעל היה בדיוק בתקופה של פיצול במלכות ישראל. מדהים לדעת מי היה אותו זייפן בתוך מזבח הבעל, שניסה להדליק אש. זה אותו חיאל בית האלי למלכות אחאב, בנו של עמרי.

מסתבר ששום דבר לא חדש תחת השמש. גם אז השלטון זלזל בעם, גם אז העם סבל רעב בלתי נסבל. מדהים ומבהיל לראות כמה המנהיגים של היום, אדוני היושב-ראש, הדבר האחרון שמעניין אותם זה מצבו של העם בישראל. מה שבאמת מעניין אותם זה מצבם המפלגתי. איך הם מתפצלים, פיצול, ועוד פיצול, ועוד פיצול, למה? לכבודה של ישראל? לא, לכבודם שלהם, אם יוכלו לשפר משהו. אבל, אדוני היושב-ראש, התחושה שלי היא שהם משפרים מקומות על סיפון ה"טיטניק". תודה רבה, אדוני היושב-ראש.

היו"ר ראובן ריבלין:

תודה ליושב-ראש סיעת ש"ס. יושב-ראש תנועת בל"ד - בבקשה, אדוני.

עזמי בשארה (בל"ד):

אדוני היושב-ראש, אני עליתי לא משום שאני מתנגד, אני בעד החוק. אני חושב שגם מה שאתה עושה הוא ראוי. אני חושב שזה בלתי אפשרי. א. אני לא מסכים שראש הממשלה ביוזמתו עשה זאת. הוא לא עשה זאת ביוזמתו. הוא ניסה, אחרי שנכשלו המינויים שלו, להמשיך ולכהן כראש ממשלה. השינוי בבחירות במפלגת העבודה גרם לזאת ולא ראש הממשלה, התפטרותם של שרי מפלגת העבודה. לכן להציג את זה כאילו זה ביוזמתו הוא והוא לא יכול לנהל, זו זריית חול בעיניים. לא הכול צריך ללכת לפי טעמו, לא בתוך התנועה ובוודאי לא בתוך הבית.

דבר שני, רציתי להסב את תשומת הלב. אני בעד, האמת, להקדים כמה שאפשר, אבל רק בשביל העיקרון אני הפעם בעד חוק פיזור הכנסת, ואנחנו נתמוך בו. רק בשביל לסבר את האוזן, אולי מה שרואים מכאן, בוא נגיד, אדוני: בינואר יש לנו שבוע שלם של חג אל-אדחא והחאג' וכו'. החגים הנוצריים - דיברו פה על חגים, מותר גם לדבר על חגים נוצריים. בסוף דצמבר זה שבועיים, זה בדיוק השבועיים של ההבדל בין 7 במרס לבין מה שאתם מציעים. אין לי בעיה עם 28 בפברואר, תאמין לי, מהבחינה הזאת אנחנו אפילו הצגנו הצעת אי-אמון, שזה יוקדם עוד יותר. אבל בשביל העיקרון שאתה מייצג פה בבית - אנחנו תומכים בעיקרון הזה. תודה רבה.

היו"ר ראובן ריבלין:

אני מאוד מודה לחבר הכנסת עזמי בשארה.

חברי הכנסת הנכבדים וחברות הכנסת כמובן הנכבדות לא פחות, נא לשבת. צלצלו גם צלצלו לפני שש דקות ועכשיו זה צלצול אחרון, לא יהיה מי שעוד יפריע. נא להיכנס, רבותי. אדוני דיבר די והותר, אין סוף לדיבורים וצריך היום להגיע למצב שבו אנחנו נצמצם את ישיבות הכנסת רק לעניינים שבהם אנחנו באמת מחויבים להעביר נושאים השייכים לענייני הממלכה, כי אחרת, אם נהפוך את הכנסת לבמת תעמולה, לא טוב יהיה הדבר.

רבותי חברי הכנסת, כבוד השר הירשזון, האם אדוני רוצה לשבת, השר הרצוג, נא לשבת. השר הרצוג, נעים לי לומר השר הרצוג, מחר אני כבר לא אוכל. השר פינס, אני קראתי לו שר הרבה לפני שהחברים שלו הסכימו לשמוע על זה. השר שמחון.

בבקשה, רבותי, אנחנו עוברים להצבעות. ובכן, רבותי חברי הכנסת, הצעת חוק לפיזור הכנסת השש-עשרה, של חבר הכנסת יצחק לוי - אנחנו מצביעים. מי בעד? מי נגד? מי נמנע? נא להצביע. בבקשה.


הצבעה מס' 1

בעד ההצעה להעביר את הצעת החוק לדיון מוקדם בוועדה - 84
נגד - אין
נמנעים - 10
ההצעה להעביר את הצעת חוק לפיזור הכנסת השש-עשרה, התשס"ה-2004, לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:

84 בעד, נגד אין, עשרה נמנעים. אני קובע שהצעת חוק לפיזור הכנסת השש-עשרה, התשס"ה-2004, של חבר הכנסת יצחק לוי, עברה בקריאה טרומית ותועבר לוועדת החוקה, חוק ומשפט על מנת להכינה לקריאה ראשונה. לוועדת הכנסת. נא לשבת. קיימות שתי הצעות. ההצעה עברה. החוק מכוון אותנו לוועדת החוקה, חוק ומשפט. חברי כנסת הציעו את ועדת הכנסת. לכן יעבור העניין לוועדת הכנסת, שתקבע איזו מהוועדות היא זו שתעביר את החוק, האם ועדת הכנסת או ועדת החוקה, חוק ומשפט.

אני מרשה ליושב-ראש ועדת החוקה לומר דבר בעניין זה, בבקשה. הנושא הוא נושא חוקתי, הנושא הוא נושא השייך לוועדת הכנסת. מאה אחוז, כעת נבין מה זה פיליבסטר. רק שידע העם מי רוצה פיליבסטר.

מיכאל איתן (הליכוד):

אדוני היושב-ראש, כנסת נכבדה, בשל הוויכוח, העמדות השונות בקשר למועד הבחירות והדברים שנאמרו כאן ובמקומות אחרים באשר לדחיפות קביעת המועד, אני מבקש שאדוני יורה ליושב-ראש ועדת הכנסת, חבר הכנסת רוני בר-און, לכנס את הישיבה כבר עכשיו, על מנת שנדע אם הכנסת תבצע את מהלך החקיקה כפי שהיה מקובל מקדמת דנא בוועדת החוקה, או שמא יש עכשיו סגנון חדש וממציאים חוקים חדשים ואונסים את התהליכים בכנסת על-פי התוצאות שאליהן מאן דהוא רוצה להגיע. אבל בכל מקרה, כך או כך, אני סבור שההחלטה צריכה להתקבל עוד הערב, בשל דחיפות העניין.

היו"ר ראובן ריבלין:

תודה רבה. חבר הכנסת בר-און, לפני שתשיב, קודם כול, אינני מתכוון להורות לך דבר, הציבור ישפוט. דבר שני, אני מודיע לכל חברי הכנסת ולשרי הממשלה, הייתי בדברים עם נשיא המדינה היום. נשיא המדינה לא הביע את עמדתו, רק הבטיח דבר אחד וביקש ממני, אם הכנסת רוצה לומר את דברה - ואני הייתי חבר הכנסת, אמר לי הנשיא - הרי בעניין זה, שהוא לא עניין של הגות ואין צורך לשמוע דעות וחוות דעת מהציבור - - -

מיכאל איתן (הליכוד):

התוצאה היתה 84-0.

היו"ר ראובן ריבלין:

וכאשר הכנסת ב-84-0 ביקשה, הוא מבקש שאנחנו נסיים את הליכי החקיקה עד מחר בערב. אני לא אמרתי שאנחנו חייבים. לכן אני מבקש, באחריות הציבורית, באין מתנגדים, 84 חברי הכנסת הביעו את דעתם, וזה רוב של למעלה משני-שלישים של חברי הכנסת, אני מצפה שיושב-ראש ועדת הכנסת יכנס ישיבה מייד, על מנת שהוא יקבע איזו ועדה מוסמכת לדון, ואידך זיל גמור, אינני מורה לו, אני מבקש ממנו, משום שזו משאלתם של 84 חברי הכנסת. עשרה הביעו את עמדתם בכך שהם נמנעו.

אני עובר להצעת חוק התפזרות הכנסת השש-עשרה, של חברת הכנסת זהבה גלאון וקבוצת חברי הכנסת. רבותי חברי הכנסת, נא להצביע - מי בעד? מי נגד? מי נמנע? נא להצביע.

הצבעה מס' 2

בעד ההצעה להעביר את הצעת החוק לדיון מוקדם בוועדה - 87
נגד - 1
נמנעים - 9
ההצעה להעביר את הצעת חוק התפזרות הכנסת השש-עשרה, התשס"ג-2003, לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:

87 בעד, אחד מתנגד, תשעה נמנעים. אני קובע שהצעת חוק התפזרות הכנסת השש-עשרה, של חברת כנסת זהבה גלאון וקבוצת חברי הכנסת, עברה בקריאה טרומית, ודינה, כדי להפסיק את הוויכוח, כדין הצעתו של חבר הכנסת לוי - עוברת לוועדת הכנסת על מנת שתכריע אם תידון בוועדת הכנסת או בוועדת החוקה, חוק ומשפט. תודה רבה, רבותי.

אנחנו עוברים להצבעה הבאה: הצעת חוק התפזרות הכנסת השש-עשרה, של חבר הכנסת מוחמד ברכה בשמו ובשמם של חברי הכנסת עסאם מח'ול ואחמד טיבי. מי בעד? מי נגד? מי נמנע? נא להצביע.


הצבעה מס' 3

בעד ההצעה להעביר את הצעת החוק לדיון מוקדם בוועדה - 83
נגד - 2
נמנעים - 8
ההצעה להעביר את הצעת חוק התפזרות הכנסת השש-עשרה, התשס"ג-2003, לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:

83 בעד, שניים נגד, שמונה נמנעים. אני קובע שהצעת החוק עברה בקריאה טרומית ותועבר, כמו ההצעות האחרות, להכרעתה של ועדת הכנסת.

רבותי חברי הכנסת, אנחנו עוברים להצבעה הבאה: הצעת חוק התפזרות הכנסת השש-עשרה, של חבר הכנסת מאיר פרוש. אני מבקש להצביע. מי בעד? מי נגד? מי נמנע? נא להצביע.

הצבעה מס' 4

בעד ההצעה להעביר את הצעת החוק לדיון מוקדם בוועדה – 86
נגד – אין
נמנעים – 11
ההצעה להעביר את הצעת חוק התפזרות הכנסת השש-עשרה, התשס"ד-2004, לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:

86 בעד, אין מתנגדים, 11 נמנעים. אני קובע שגם הצעתו של חבר הכנסת פרוש עברה בקריאה טרומית, ודינה כדין שאר ההצעות שעברו עד כה. ועדת הכנסת תקבע את הוועדה המתאימה.

רבותי חברי הכנסת, אני עובר להצעתו של חבר הכנסת איתן כבל. נא להצביע - מי בעד? מי נגד? מי נמנע? נא להצביע.

הצבעה מס' 5

בעד ההצעה להעביר את הצעת החוק לדיון מוקדם בוועדה – 83
נגד – 1
נמנעים – 10
ההצעה להעביר את הצעת חוק לפיזור הכנסת השש-עשרה, התשס"ד-2004, לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:

83 בעד, אחד נגד, עשרה נמנעים. אני קובע שהצעת החוק נתקבלה, ודינה כדין ההצעות האחרות.

רבותי חברי הכנסת, אנחנו עוברים להצעת החוק של עבד-אלמאלכ דהאמשה. בבקשה, חברי הכנסת, נא להצביע - מי בעד? מי נגד? מי נמנע? נא להצביע.


הצבעה מס' 6

בעד ההצעה להעביר את הצעת החוק לדיון מוקדם בוועדה – 74
נגד – 3
נמנעים – 13
ההצעה להעביר את הצעת חוק התפזרות הכנסת השש-עשרה, התשס"ד-2004, לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:

74 בעד, שלושה נגד, 13 נמנעים. אני קובע שגם הצעתו של חבר הכנסת עבד-אלמאלכ דהאמשה עברה בקריאה טרומית, ודינה כדין ההצעות הקודמות שנתקבלו.

אני עובר להצעתו של חבר הכנסת אריה אלדד. נא להצביע, חברי הכנסת - מי בעד? מי נגד? מי נמנע? נא להצביע.

הצבעה מס' 7

בעד ההצעה להעביר את הצעת החוק לדיון מוקדם בוועדה – 83
נגד – אין
נמנעים – 10
ההצעה להעביר את הצעת חוק לפיזור הכנסת השש-עשרה, התשס"ה-2004, לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:

83 בעד, אין מתנגדים, עשרה נמנעים. אני קובע שהצעתו של חבר הכנסת אלדד בעניין התפזרות הכנסת עברה גם היא, ודינה כדין ההצעות האחרות.

חברי הכנסת, אחרון-אחרון חביב, הצעתו של חבר הכנסת זבולון אורלב. נא להצביע - מי בעד? מי נגד? מי נמנע? נא להצביע, רבותי.

הצבעה מס' 8

בעד ההצעה להעביר את הצעת החוק לדין מוקדם בוועדה – 82
נגד – אין
נמנעים – 10
ההצעה להעביר את הצעת חוק לפיזור הכנסת השש-עשרה, התשס"ה-2005, לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:

רבותי, 82 בעד, אין מתנגדים, עשרה נמנעים. אני קובע שגם הצעתו של חבר הכנסת זבולון אורלב עברה בקריאה טרומית, ודינה כדין ההצעות האחרות.

אני פונה פעם נוספת – ומפנה את תשומת הלב לציבור הגדול של חברי הכנסת שתמך בכל ההצעות, ושרואה בהחלט את האפשרות להעביר את החוק במהירות האפשרית – קריאה ליושב-ראש ועדת הכנסת. מובן שאינני מורה לו דבר.

תודה, רבותי חברי הכנסת. תם פרק זה בישיבת היום.


הצעת חוק העונשין (תיקון מס' 88), התשס"ו-2005
[מס' כ/92; "דברי הכנסת", מושב שלישי, חוב' ל"ט, עמ' 24869;  נספחות.]
(קריאה שנייה וקריאה שלישית)

היו"ר ראובן ריבלין:

אנחנו ממשיכים בסדר-היום. אני עובר להצעת חוק לקריאה שנייה ולקריאה שלישית: הצעת חוק העונשין (תיקון מס' 87), התשס"ו-2005. יציג את הצעת החוק יושב-ראש ועדת הפנים ואיכות הסביבה.

להצעת חוק זו יש הסתייגויות. יש מי שרוצה להציג? אין. אני רואה שהמסתייגים אינם נוכחים.

גאלב מג'אדלה (יו"ר ועדת הפנים ואיכות הסביבה):

יכול להיות שביטלו את זה.

היו"ר ראובן ריבלין:

יכול להיות. כן, בבקשה.

גאלב מג'אדלה (יו"ר ועדת הפנים ואיכות הסביבה):

אדוני היושב-ראש, כנסת נכבדה, אני מתכבד להביא לפני הכנסת לקריאה שנייה ולקריאה שלישית את הצעת חוק העונשין (תיקון מס' 88), התשס"ו-2005, מאת חברי הכנסת אחמד טיבי, מוחמד ברכה ועסאם מח'ול.

סעיף 338(5) לחוק העונשין קובע עונש מאסר של שלוש שנים על מעשי פזיזות ורשלנות בחומר נפץ או בכלי ירייה, אשר יש בהם כדי לסכן חיי אדם או לגרום לו חבלה. יש מקרים רבים שבהם נעשה שימוש בחומר נפץ או בכלי ירייה באירועים, לאות שמחה, והדבר מסכן את המשתתפים באירועים אלה. על כן, אדוני היושב-ראש, מוצע לקבוע, כי כל העושה שימוש כזה בחגיגה או בטקס יהיה צפוי לעונש חמור של ארבע שנות מאסר.

בצד הצעת החוק הונח לוח תיקונים המתקן את מספר התיקון בחוק העונשין מ-87 ל-88. לוח התיקונים הונח משום שבזמן שחלף מהנחת הצעת החוק לקריאה שנייה ולקריאה שלישית, לפני כשבועיים, ועד ההצבעה על החוק היום אושר תיקון נוסף בחוק העונשין, והוא קיבל את המספר 87.

אני רוצה לציין שלהצעת חוק זו הוגשו הסתייגויות. אבקש מחברי חברי הכנסת לדחות את ההסתייגויות ולאשר את הצעת החוק בקריאה שנייה ובקריאה שלישית. תודה רבה, אדוני היושב-ראש.


היו"ר ראובן ריבלין:

תודה רבה. האם מישהו מהמסתייגים נמצא כאן ומבקש לשאת דברים? לא. אם כך, אין לנו מסתייגים, ואנחנו עוברים להצבעה.

חבר הכנסת ברכה, אנחנו עוברים להצבעה בעניין החוק שלכם. לא תמיד יש לי הזדמנות להעביר חוק שלכם, ואני שמח לעשות זאת, חברי הכנסת ברכה, מח'ול, וגם טיבי.

רבותי, נצביע על הצעת חוק העונשין (תיקון מס' 87) עם לוח התיקונים. נא להצביע על החוק במכלול אחד, שכן אין מסתייגים באולם. נא להצביע - מי בעד? מי נגד? מי נמנע? קריאה שנייה. בבקשה.

הצבעה מס' 9

בעד סעיף 1 – 20
נגד – אין
נמנעים – אין
סעיף 1 נתקבל.

היו"ר ראובן ריבלין:

20 בעד, אין מתנגדים, אין נמנעים. אני קובע שהצעת חוק העונשין (תיקון מס' 87), על לוח התיקונים, נתקבלה בקריאה שנייה.

אנחנו עוברים לקריאה שלישית. בבקשה, רבותי חברי הכנסת, קריאה שלישית - הצעת חוק העונשין. חבר הכנסת מח'ול, נא להצביע. בבקשה. מי בעד? מי נגד? קריאה שלישית.

הצבעה מס' 10

בעד החוק – 22
נגד – אין
נמנעים – אין
חוק העונשין (תיקון מס' 88), התשס"ו-2005, נתקבל.


היו"ר ראובן ריבלין:

22 בעד, אין מתנגדים ואין נמנעים. אני קובע שחוק העונשין (תיקון מס' 87), שהוא תיקון 88, בגלל לוח התיקונים, עבר בקריאה שלישית, וייכנס לספר החוקים של מדינת ישראל.

חבר הכנסת טיבי, בבקשה. נא לדבר. זכותו של אדוני להודות ולשבח, ואני שמח שהיתה לי הזדמנות להעביר הצעת חוק שלך בקריאה שלישית.

אחמד טיבי (חד"ש-תע"ל):

אדוני היושב-ראש, נדמה לי שזאת ההצעה החמישית שלי שעוברת בכנסת הזאת. אני מודה לאדוני.

אני רוצה להודות ליושב-ראש הוועדה, חבר הכנסת גאלב מג'אדלה, שאִפשר, בדיונים מהירים ופרודוקטיביים, להעביר את הצעת החוק החשובה. גם הוא ראה בזה חשיבות חברתית רבה. אני רוצה להודות לשני חברי, חברי הכנסת ברכה ומח'ול, וכן להודות למנהל הסיעה לשעבר, נאזם בדר, לדליה, מזכירת הסיעה, ולשתי העוזרות שלי, כיפאח ונועה. אני חושב שהחוק הזה כל כך רלוונטי, כי בכל שבוע מהשבועות שבהם התקיים הדיון בוועדת הפנים התבשרנו, לצערי הרב, שנפגעו אנשים תוך כדי אירועים כאלה, בשימוש בנשק לא חוקי. תופעת השימוש בנשק, הן המורשה הן הלא-מורשה – שלא ברשיון – היא חמורה ביותר, וצריך לשים לה קץ. אני מקווה שהכפלת העונש, החמרת העונש על משתמשים בנשק באירועים כאלה תביא להקטנה מקסימלית של התופעה, אם לא לביטולה, ואני מאוד מודה לך, אדוני היושב-ראש.

היו"ר ראובן ריבלין:

אני מאוד מודה לחבר הכנסת אחמד טיבי ומברך אותו על כך שהכניס חוק נוסף לספר החוקים.


הצעת חוק שירותי הובלה (תיקון מס' 2), התשס"ו-2005
[מס' 2989, כ/85; "דברי הכנסת", כרך 188, עמ' 4430; הכנסת ה-16, מושב שלישי, חוב' ו', עמ' 16591; חוב' ל"ו, עמ' 23850; נספחות.]
(קריאה שנייה וקריאה שלישית)

היו"ר ראובן ריבלין:

רבותי, אנחנו עוברים להצעת חוק שירותי הובלה (תיקון מס 2) - קריאה שנייה וקריאה שלישית. יציג את החוק יושב-ראש ועדת הכלכלה של הכנסת, חבר הכנסת אמנון כהן.

אדוני, יש הסתייגויות לחוק זה לשר, וינמק סגן השר.

אמנון כהן (יו"ר ועדת הכלכלה):

סגן השר של - - -

היו"ר ראובן ריבלין:

סגן שר התחבורה, חבר הכנסת הלפרט, ינמק את ההסתייגויות, ואחר כך נצביע. אדוני יציג, הוא ינמק, אנחנו נצביע ושלום על ישראל.

אמנון כהן (יו"ר ועדת הכלכלה):

אדוני היושב-ראש, כנסת נכבדה, אני מתכבד להציג לפניכם את הצעת חוק שירותי הובלה (תיקון מס' 2), התשס"ו-2005, לקריאה שנייה ולקריאה שלישית.

הצעת החוק האמורה היא מיזוג של שתי הצעות חוק: הצעת חוק שירותי הובלה (תיקון), התשס"א-2001, מטעם הממשלה, שעברה בקריאה ראשונה בכנסת החמש-עשרה ובכנסת הנוכחית הוחל עליה דין רציפות, והצעת חוק לתיקון דיני חומרים מסוכנים (תיקוני חקיקה) (החמרת ענישה), התשס"ה-2005, שיזם חבר הכנסת אורי אריאל, ואני מודה לו כמובן על יוזמתו החשובה.

תאונות דרכים שנגרמות עקב הובלת מטען שלא כדין, ובכלל זה הובלת מטען שיש בו חומרים מסוכנים, הן על-פי רוב קטלניות וגובות מחיר יקר בחיי אדם. מטרתה של הצעת חוק זו היא לנסות להגביר את רמת הבטיחות בעת הובלת מטען. בהתאם לכך מוצע לחייב מזמין שירות הובלה למסור למוביל הודעה בכתב ובה פרטים על סוג המטען שהוא מבקש להוביל ועל משקלו, ואם המטען הוא חומר מסוכן, יחויב מזמין שירות ההובלה למסור גם פרטים לזיהויו ולסיווגו, וכן מידע על הסיכונים הכרוכים בו ובהובלתו ועל דרכי הטיפול בו, כדי שלמוביל יהיה מידע על המטען שהוא מוביל והוא יוכל לוודא כי ההובלה תיעשה בהתאם לתנאי רשיונו.

עוד מוצע, כי אי-מסירת הודעה ובה פרטים כאמור, או מסירת פרטים שאינם נכונים, תטיל אחריות פלילית על מזמין שירות ההובלה. "מזמין שירות הובלה" יוגדר מי שמצוין בשטר המטען כמזמין שירות ההובלה. החובה לציין את משקל המטען תחול רק על מזמין שירות הובלה של מטען המיועד לשימוש מסחרי של המזמין, ולא תחול, למשל, על מי שעובר דירה ומזמין שירותי הובלה לצורך זה.

הצעת החוק קובעת ענישה חמורה יותר בעבירות שעניינן הובלת חומרים מסוכנים, וכן בעבירות הנוגעות בעיסוק בחומרים מסוכנים, לפי חוק החומרים המסוכנים, התשנ"ג-1993. נוסף על כך מוצע להטיל אחריות כבדה יותר על בעל רשיון מוביל ולחייבו לעשות כל שאפשר למניעת ביצוע עבירות תעבורה ברכב מסחרי בידי נוהג הרכב המסחרי בעת מתן שירות הובלה. על-פי המוצע, יראו בעל רשיון מוביל כמי שהפר את חובתו האמורה, אלא אם כן הוכיח כי עשה כל שאפשר כדי למלא את חובתו.

עוד מוצע, כי מוסר מטען יחויב לבדוק לפני העמסת המטען על הרכב המסחרי את התאמת משקל המטען למשקל המטען שהותר להובלה ברכב לפי רשיון הרכב, ויחויב לדרוש מהמוביל להפסיק לאלתר להעמיס על הרכב מטען שמשקלו עולה על המשקל המותר. לעניין זה החליטה הוועדה כי "מוסר מטען" הוא מי שבידו השליטה או ההחזקה במטען בעת העמסתו מטעם בעלי המטען, או מי שיזם את הזמנת שירות ההובלה, או מי מטעמם של כל אלה, ובלבד שהמטען מיועד לשימוש מסחרי.

שר התחבורה מסתייג מהתיקון האמור, שכן לשיטתו הדבר יטיל על הנמלים חובה ואחריות פלילית שהם אינם יכולים לעמוד בהן, הואיל וחלק ניכר מהמטענים מועמס בנמלים, ואלה אינם ערוכים כיום לשקול את מטעני היבוא המגיעים במכולות. על כן מציע השר להטיל את החובה האמורה על מזמין שירות ההובלה, שהוא מי שמצוין בשטר המטען כמזמין, לרבות מי שפועל בשמו או מטעמו, ובלבד שהמטען מיועד לשימושו המסחרי של מזמין שירותי ההובלה.

הוועדה סברה כי בעניין זה, הנוגע בדיני נפשות, אין מקום להטיל אחריות למטען על כל מוסר מטען ולפטור מחובה זו דווקא רשויות חזקות, היינו את הנמלים. אנו סברנו שאם מטילים חובה כללית, ראוי לדרוש את קיומה בראש ובראשונה מגופים חזקים ובעלי אמצעים, היכולים להיערך לכך, מה גם שחלק ניכר מהמטענים החורגים מהמשקל המותר מועמסים דווקא בנמלים. לפיכך אני מציע לכנסת לדחות, במקרה זה, את הסתייגותו של שר התחבורה.

הצעת החוק המונחת לפניכם קובעת הסדר בעל חשיבות רבה להובלה בטוחה של מטען שיש בו חומרים מסוכנים בפרט ולמאבק בנגע תאונות הדרכים בכלל, ולמרות קשיים שונים שהיו בעת הכנת הצעת החוק, עשתה הוועדה ככל יכולתה כדי לקדמה.

אני קורא לכם להצביע בקריאה שנייה ובקריאה שלישית בעד הצעת החוק בנוסח                       שהוועדה החליטה עליו. תודה.

היו"ר קולט אביטל:

תודה רבה. אני מבינה שלממשלה יש הסתייגויות. סגן שר התחבורה, בבקשה.

סגן שר התחבורה שמואל הלפרט:

כבוד היושבת-ראש, כנסת נכבדה, ברצוני להגיש הסתייגות מהחלטת ועדת הכלכלה של הכנסת לתקן את סעיף 5 בהצעת החוק שירותי הובלה (תיקון), התשס"א-2001, כך שבמקום "מזמין שירות ההובלה" יבוא "מוסר המטען", ולהטיל בכך את האחריות למשקל המטען המועמס על רכב מסחרי על מוסר המטען להובלה, ולהגדיר "מוסר מטען" מי שבידו השליטה או ההחזקה במטען לפני העמסתו, או מי מטעמם של אלה, למעט מטען שאינו מיועד לשימוש מסחרי.

התיקון לסעיף 5 בהצעת החוק, כפי שנתקבל בוועדה, מטיל על מוסר המטען להובלה לבדוק, לפני העמסת המטען על הרכב המסחרי, את התאמת משקל המטען למשקל המטען שהותר להובלה ברכב לפי רשיון הרכב, ולדרוש מהמוביל להפסיק לאלתר להעמיס על הרכב מטען שמשקלו עולה על המשקל המותר.

תיקון זה מטיל על הנמלים חובה ואחריות פלילית שאין הם יכולים כיום לעמוד בהן. שיעור גבוה של המטענים מועמס בנמלים. הנמלים אינם ערוכים כיום לשקול את מטעני היבוא המגיעים במכולות, ושקילת המטענים לפני העמסתם על כלי הרכב תביא לעיכוב גדול בפינוי המטענים, להארכת זמן ההמתנה של האוניות, של המובילים ושל מקבלי השירות, או לחלופין לעבירה מודעת על החוק.

הנושא נבדק כיום במשרד התחבורה, והחוק יתוקן לאחר שייקבעו האמצעים והדרכים לשקילה בנמלים. תודה.

היו"ר קולט אביטל:

תודה רבה.

אנו עוברים להצבעה. אנו מצביעים קודם כול על שם החוק ועל הסעיפים 1–5, שלגביהם אין הסתייגויות. רגע, אני מבטלת את זה. נצביע שוב.

הצבעה מס' 12

בעד סעיפים 1-5 – 11
נגד – 1
נמנעים – אין
סעיפים 1–5 נתקבלו.

היו"ר קולט אביטל:

בעד – 11, נגד – 1, אין נמנעים.

עסאם מח'ול (חד"ש-תע"ל):

אני הצבעתי בעד.

קריאה:

לבטל את ההצבעה של בניזרי ולהחשיב אותה כהצבעה של מח'ול.

היו"ר קולט אביטל:

בסדר.

אנו עוברים להצבעה על ההסתייגות לסעיף 6, ובכלל זה התיקון שמונח לפניכם, הסתייגות שר התחבורה.

הצבעה מס' 13

בעד ההסתייגות – 2
נגד – 10
נמנעים – אין
ההסתייגות של שר התחבורה לסעיף 6 לא נתקבלה.

היו"ר קולט אביטל:

בעד – 2, נגד – 10. אני קובעת שההסתייגות לא עברה.

אדוני סגן השר, תרצה להודיע משהו?

סגן שר התחבורה שמואל הלפרט:

אני מבקש למשוך את החוק.

היו"ר קולט אביטל:

היועצת המשפטית הודיעה שאי-אפשר למשוך את החוק כי הוא משולב בהצעת חוק פרטית.
קריאות:

- - -
היו"ר קולט אביטל:

בבקשה, אתה יכול לבקש.
קריאה:

- - -
היו"ר קולט אביטל:

הוא ביקש. הוא רוצה לבקש מעל הבמה. בבקשה.

סגן שר התחבורה שמואל הלפרט:

היועץ המשפטי של משרד התחבורה אמר, שאם יש הסתייגות מטעם הממשלה, יש אפשרות למשוך את החוק בכל שלב של הגשתו. לכן אני מבקש, בשם הממשלה, למשוך את החוק.
היו"ר קולט אביטל:

תודה רבה. בבקשה, חבר הכנסת אריאל.
אורי אריאל (האיחוד הלאומי - ישראל ביתנו):

תודה.

גברתי היושבת-ראש, חברי חברי הכנסת, הצעת החוק הזאת היא הצעת חוק פרטית מטעמי. הממשלה נכנסה לעניין אחר כך. אין נוהל כזה, ואין אפשרות לעשות זאת. אני מבקש מסגן השר להסתפק בהודעתו לכנסת, להצביע על החוק ולאשר אותו לפני שיהיה עוד אסון. תודה.

היו"ר קולט אביטל:

תודה רבה. רצית להוסיף, בבקשה, חבר הכנסת כהן.
אמנון כהן (יו"ר ועדת הכלכלה):

אני רק מחזק את דבריו של חבר הכנסת אורי אריאל. החוק היום הוא חוק של הוועדה, ורק יושב-ראש ועדה, בשלב שבין הקריאה השנייה לקריאה השלישית, יוכל למשוך את החוק.
היו"ר קולט אביטל:

תודה רבה. אדוני סגן השר, בבקשה.
אורי אריאל (האיחוד הלאומי - ישראל ביתנו):

מספיק, די.
סגן שר התחבורה שמואל הלפרט:

רגע. כבוד היושב-ראש, אני רוצה להוסיף. אני רוצה לומר שהחוק הזה, כפי שהציעה הוועדה, בלתי אפשרי ליישם אותו. אין לנמלים שום אפשרות ושום כלי לשקול מטען כשהוא מגיע מחוץ-לארץ, להעמיס אותו על הרכב או לא להעמיס אותו, להוריד חלק מהמטען או לא להוריד. אם החוק הזה יעבור, אנחנו נגרום לכך שבכל נמל יעברו במשך 24 שעות היממה על החוק, כי אין אפשרות ליישם את החוק כרגע, בלא הכנה מדוקדקת.
היו"ר קולט אביטל:

בסדר. תודה רבה.

ההסתייגות לא התקבלה. סעיף 6 התקבל, כנוסח הוועדה. סליחה, אנחנו מצביעים עכשיו על סעיף 6, כנוסח הוועדה.

בבקשה להצביע.
הצבעה מס' 14

בעד סעיף 6, כהצעת הוועדה – 10
נגד – 1
נמנעים – אין
סעיף 6, כהצעת הוועדה, נתקבל.

היו"ר קולט אביטל:

ובכן, בעד – 10, נגד – 1, אין נמנעים. אני קובעת שסעיף 6 עבר כנוסח הוועדה.

נצביע עכשיו על סעיפים 7 ו-8 כנוסח הוועדה. נא להצביע.
הצבעה מס' 15

בעד סעיפים 7-8 – 11
נגד – אין
נמנעים – 1
סעיפים 7-8 נתקבלו.

היו"ר קולט אביטל:

ובכן, 11 בעד, אין מתנגדים, נמנע אחד. החוק עבר בקריאה שנייה.

אנחנו עוברים לקריאה שלישית.
אמנון כהן (יו"ר ועדת הכלכלה):

על כל הסעיפים.
היו"ר קולט אביטל:

על כל הסעיפים. כל החוק התקבל בקריאה שנייה. נא לעבור להצבעה בקריאה שלישית.
הצבעה מס' 16

בעד החוק – 13
נגד – 1
נמנעים – 1
חוק שירותי הובלה (תיקון מס' 2), התשס"ו-2005, נתקבל.
היו"ר קולט אביטל:

ובכן, 13 בעד, נגד – 1, נמנעים – 1. אני קובעת שהצעת חוק שירותי הובלה (תיקון מס' 2), התשס"ו-2005, עברה בקריאה שלישית.

בבקשה, חבר הכנסת אריאל.

אורי אריאל (האיחוד הלאומי - ישראל ביתנו):

גברתי היושבת בראש, חברי חברי הכנסת, תודות לחבר הכנסת אמנון כהן, יושב-ראש ועדת הכלכלה, שהוביל את החוק הזה ביסודיות, אבל גם במהירות. עובדה שאפשר.

תודה ליועצת המשפטית, להנהלת הוועדה, תודה לעוזרי, יפעת כהן וברכיה רוזנברג, תודה לכם, ואני רוצה לסיים בקריאה לסגן שר התחבורה.

רשות הנמלים, בכל שנה בשנים האחרונות, מסיימת בעודף כספי של מאות מיליוני שקלים. בסוף כל שנה בא האוצר וחותך לכם את זה. אולי תואילו פעם לעבוד בלי לחץ – סתם, כי יש תאונות דרכים, ויש סיבות מוצדקות להעמיס משקל כמו שצריך, לעשות חקיקה כמו שצריך, פקחים כמו שצריך. בואו נאמר לציבור ולעם הזה: הממשלה הזאת היא לא מעל החוק, ראש הממשלה הזה הוא לא מעל החוק, ותתחילו להתרגל לכך שהממשלה משרתת את העם. תודה.
היו"ר קולט אביטל:

תודה רבה.


הצעת חוק נתיבים מהירים לרכב ציבורי (נתיבי אגרה) (הוראת שעה) (תיקון), התשס"ו-2005
[מס' מ/181; "דברי הכנסת", מושב שלישי, חוב' ל"ז, עמ' 24171;  נספחות.]
(קריאה שנייה וקריאה שלישית)

היו"ר קולט אביטל:

אנחנו עוברים להצעת החוק הבאה: הצעת חוק נתיבים מהירים לרכב ציבורי (נתיבי אגרה) (הוראת שעה) (תיקון), התשס"ו-2005. יושב-ראש ועדת הכלכלה, בבקשה.
אורי אריאל (האיחוד הלאומי - ישראל ביתנו):

- - -
סגן שר התחבורה שמואל הלפרט:

- - -
אמנון כהן (יו"ר ועדת הכלכלה):

זה נגמר.
היו"ר קולט אביטל:

כמה דקות אתה צריך?
אמנון כהן (יו"ר ועדת הכלכלה):

עד שנגמור את הנאום שהכינו, את ההסבר, שעם ישראל ידע במה מדובר.
היו"ר קולט אביטל:

בבקשה, עשר דקות לרשותך.
אמנון כהן (יו"ר ועדת הכלכלה):

גברתי היושבת-ראש, כנסת נכבדה, אני מתכבד להציג לפניכם את הצעת חוק נתיבים מהירים לרכב ציבורי (נתיבי אגרה) (הוראת שעה) (תיקון), התשס"ו-2005, לקריאה שנייה ולקריאה שלישית.

עניינה של הצעת החוק הוא תיקון מקיף לחוק נתיבים מהירים לרכב ציבורי (נתיבי אגרה) (הוראת שעה), התש"ס-2000, שנחקק כדי לתת מענה על בעיית העומס בכבישים על-ידי עידוד השימוש בתחבורה ציבורית. בהתאם לכך, ישונה שם החוק מ"חוק נתיבים מהירים לרכב ציבורי (נתיבי אגרה) (הוראת שעה), התש"ס-2000", ל"חוק נתיבים מהירים, התש"ס-2000". המלים "(נתיבי אגרה) (הוראת שעה)" ייעלמו.

החוק הקיים מסמיך את שר התחבורה לקבוע שנתיב חדש, ובאישור ועדת הכלכלה גם נתיב קיים, ייחשב "נתיב מהיר", שבו תהיה עדיפות לתחבורה הציבורית, וזאת למשך תקופה שיקבע השר, שלא תעלה על חמש שנים. החוק נחקק בזמנו כהוראת שעה, כך שסמכות שר התחבורה להכריז על נתיבים מהירים כאמור הוקנתה לו למשך חמש שנים, מתוך כוונה לבחון את ההסדר בתום התקופה. בפועל לא נעשה עד כה שימוש בחוק במתכונתו הנוכחית.

לנוכח קשיים תקציביים החליטה הממשלה, כי ההקמה וההפעלה של נתיב מהיר שנקבע לפי החוק תיעשה בידי בעל זיכיון מהמגזר הפרטי, ועל כן הוחלט לערוך שינויים בחוק הקיים. שינויים אלה מגולמים בהצעת החוק המונחת בפניכם.

הצעת החוק מאפשרת לשר התחבורה לקבוע כי נתיב מסוים יוגדר "נתיב מהיר" במשך תקופה שיקבע, ובלבד שלא תעלה על 30 שנה מהמועד שאישרה הרשות הממונה כמועד הפעלתו. בדרך זו יוכל בעל הזיכיון שיקים את הנתיב המהיר לפרוס את נטל המימון על פני תקופה ארוכה ולהיערך להפעלתו. על מנת ליידע את הציבור באשר למועד שאושר כיום ההפעלה, החליטה הוועדה לקבוע חובת פרסום מועד ההפעלה.

כאמור, מוצע כי הקמה והפעלה של נתיבים מהירים ייעשו בידי בעל זיכיון מהמגזר הפרטי, ועל כן מוצע לקבוע את חובותיו ואת זכויותיו של בעל הזיכיון לעניין הנתיב המהיר, ובכלל זה את אופן החיוב באגרה ואת קביעת הדרכים לגבייתה. שר התחבורה, בהסכמת שר האוצר ובאישור ועדת הכלכלה, יהיה רשאי לפטור מתשלום האגרה האמורה.

הצעת החוק מסדירה פיקוח ממשלתי על הגורם הפרטי שיפעיל את הנתיבים המהירים, ובהתאם לכך מוצע להקים רשות ממונה, הדומה לחברת "חוצה-ישראל", שתפקח על פעילותו של בעל הזיכיון.

כדי לאפשר לבעל הזיכיון למלא את תפקידיו, מוצע לקבוע כי שר התחבורה, בהתייעצות עם השר לביטחון פנים, יהיה רשאי למנות פקחים מבין עובדי בעל הזיכיון. הפקחים יהיו רשאים למנוע כניסת רכב לנתיב מהיר, לעכב יציאת רכב מנתיב מהיר או להורות לנוהג ברכב לפנות את רכבו מנתיב כאמור, בהתקיים הנסיבות המפורטות בהצעת החוק. על הפקח להודיע לנוהג ברכב מהי העילה לעיכובו.

כחלק מהצורך לווסת את התנועה ולמנוע גודש בנתיב המהיר, מוצע לקבוע כי הכניסה לנתיב תותר רק למנויים שהתקשרו מראש בהסכם עם בעל הזיכיון וברכבם מותקן אמצעי זיהוי, למי  ששילמו את האגרה לפני הכניסה לנתיב המהיר או במהלך הנסיעה בו וכן למי שפטורים מתשלום אגרה. הגבלות הכניסה לא יחולו על כלי רכב שנדרשים לעבור בנתיב עקב אירועי חירום.  יש לציין כי הובהר לוועדה שניתן יהיה לשלם אגרה בכל כניסה לנתיב מהיר.

הצעת החוק מאפשרת למבקש להסדיר מראש את חיובו באגרה ובחיובים אחרים בשל נסיעה בנתיב מהיר, להתקשר מראש בהסכם עם בעל הזיכיון. לעניין זה,  הוחלט כי המבקש יוכל לבחור באחת הדרכים הבאות: תשלום באמצעות פיקדון, שיופקד אצל בעל הזיכיון לצורך תשלום מראש; תשלום בדרך שתורה הרשות הממונה; וכן תשלום באמצעות כרטיס חיוב או הוראת קבע בבנק, כאשר במקרה זה ייקבע בהסכם רכב שיוך, בהסכמה בכתב  ומראש מאת בעל הרכב. "רכב שיוך" הינו רכב שנקבע בהסכם כרכב שאליו ייוחסו החיובים אשר בהם יחויב המנוי.

מטרת ההוראה היא לאפשר להשית את החיובים בשל השימוש בנתיב המהיר, בהסכמה מראש, על מי שלא נסע בפועל בנתיב המהיר, וכך להקל על מי שמשתמש בכמה כלי רכב.

עוד נקבע, כי אם החייב לא ישלם חובות חלוטים בשל חמש נסיעות בנתיב מהיר, לאחר שנשלחו לו הודעות על חיובים אלה, תוסמך רשות הרישוי שלא לחדש את רשיון הרכב שבשלו לא שולמו החובות, ובלבד שנמסרה על כך התראה לחייב. קביעת הסנקציה האמורה נובעת מהרצון להביא לאכיפה יעילה של תשלום האגרה, שנועדה להגשים את מטרות החוק המוצע.

בעניין האפשרות לחלוק על חיובים מכוח החוק המוצע, קובעת הצעת החוק מנגנון של ועדות ערר, בדומה להסדר הקיים בחוק כביש אגרה (כביש ארצי לישראל), התשנ"ה-1995, ביחס לכביש 6. בהתאם לכך, המועד להגשת ערר יהיה בתוך 45 יום ממועד ההודעה על החיוב, במקום 30 הימים הקבועים כיום בחוק כביש אגרה האמור.

הוועדה החליטה לבטל את ההוראות הנוגעות לגביית דמי טיפול ודמי רישום, וזאת כדי שנהג המשתמש בנתיב מהיר יוכל לדעת מהם החיובים שיוטלו עליו בשל הנסיעה, וכדי למנוע מצב שבו המחיר יורכב מחיובים שונים, באופן שקשה יהיה לדעת מה המחיר בשל כל נסיעה.

במהלך דיוניה הממושכים בהצעת החוק נתנה הוועדה את דעתה לצורך לקדם את מערך הסעת ההמונים בישראל ולצמצם את העומס בכבישים מחד גיסא, ומאידך גיסא לצורך להביא להסדר חקיקתי מאוזן וראוי ככל האפשר, תוך הפקת לקחים מהניסיון שנצבר מהפעלת כביש חוצה-ישראל, הידוע ככביש 6.

הצעת החוק נושאת תרומה חשובה לקידום השימוש בתחבורה ציבורית, ועל כן אני קורא לכם לדחות את ההסתייגויות ולקבלה בקריאה השנייה ובקריאה השלישית בנוסח שהכינה הוועדה. תודה רבה.

היו"ר קולט אביטל:

תודה רבה. חברי חברי הכנסת, נצביע על שם החוק ועל סעיפים 1-3, שלגביהם אין הסתייגויות. המסתייגים אינם פה. קבוצת שינוי אינה נמצאת פה.

אמנון כהן (יו"ר ועדת הכלכלה):

אפשר להצביע על כל החוק.

היו"ר קולט אביטל:

אני רואה שהמסתייגים אינם נמצאים. נעבור אפוא לקריאה שנייה של החוק כולו, לרבות שם החוק. קבוצות המסתייגים אינן נמצאות.

אנו עוברים להצבעה.

הצבעה מס' 17

בעד סעיפים 1-13 - 8
נגד - אין
נמנעים - אין
סעיפים 1-13 נתקבלו.

היו"ר קולט אביטל:

שמונה בעד, אין מתנגדים ואין נמנעים. הצעת החוק עברה בקריאה שנייה.

נעבור להצבעה בקריאה שלישית על החוק כולו.

הצבעה מס' 18

בעד החוק – 6
נגד –  אין
נמנעים – אין
חוק נתיבים מהירים לרכב ציבורי (נתיבי אגרה) (הוראת שעה) (תיקון), התשס"ו-2005, נתקבל.

היו"ר קולט אביטל:

שישה בעד, אין מתנגדים ואין נמנעים. החוק עבר.

בבקשה, אדוני יושב-ראש הוועדה.

אמנון כהן (יו"ר ועדת הכלכלה):

אני רוצה להודות למנהלת הוועדה, הגברת לאה ורון, על עבודתך המסורה לילות כימים בהכנת החומר. ליועצת המשפטית – יישר כוח. לאיתי המתמחה - איתי, עוד תהיה גדול בין משפטני ישראל, יש לך עתיד טוב, אתה מקצוען. באמת יישר-כוח לעוזרים שלנו, לפקידות, למזכירות. אנחנו עושים עבודה טובה למען עם ישראל,  מגיע לכם יישר-כוח.

ענבל גבריאלי (הליכוד):

מה עם חברי ועדת הכלכלה?

אמנון כהן (יו"ר ועדת הכלכלה):

כל חברי ועדת הכלכלה, כל אחד לפי כובד משקלו והמשקל הסגולי שלו, שלה, יישר-כוח. חבל, מצד אחד, שהכנסת מתפזרת, אבל מצד שני אנחנו מתנחמים בכך שאולי יהיו ימים יותר טובים, ואולי חברת הכנסת ענבל תהיה שרה בממשלה הבאה. לכן נייחל רק לטוב.


הצעת חוק המועצה להשכלה גבוהה (תיקון  מס' 13) (הוספת נציג סטודנטים במועצה להשכלה גבוהה), התשס"ו-2005
[רשומות (הצעות חוק, חוב' כ/99).]
(קריאה ראשונה)

היו"ר קולט אביטל:

אנחנו עוברים להצעת חוק המועצה להשכלה גבוהה (תיקון מס' 13) (הוספת נציג סטודנטים במועצה להשכלה גבוהה), התשס"ו-2005, של חברי הכנסת עמיר פרץ, אילנה כהן, דוד טל וענבל גבריאלי. תציג את ההצעה חברת הכנסת ענבל גבריאלי. בבקשה.

ענבל גבריאלי (הליכוד):

גברתי היושבת-ראש, חברי הכנסת, הצעת חוק המועצה להשכלה גבוהה יש לה היסטוריה ארוכה בכנסת הזאת. כמי שהיתה מעורבת, חברת הכנסת אילנה כהן בוודאי יודעת במה דברים אמורים.

כמו שיש הפוליטיקה שלנו כאן במערכת, יש גם פוליטיקה, מסתבר, בקרב הסטודנטים, בקרב ארגוני הסטודנטים, התאחדויות הסטודנטים, כל הגופים הרלוונטיים. עד כדי כך הפוליטיקה הזאת היתה מעורבת בדברים, ששכחנו דבר אחד, וברגע שנזכרנו בו באה הצעת החוק הזאת שלי, והצעות חוק של חברי כנסת נוספים, שכל מטרתן לעשות צדק.

על-פי המצב היום, בקרב 25 חברי המועצה להשכלה גבוהה יש רק נציג סטודנטים אחד. נציג הסטודנטים הזה מגיע מקרב התאחדות הסטודנטים. כמובן, איננו באים לפגוע בזכות הזאת, אבל יש ארגון סטודנטים נוסף, ארגון גדול, שמאגד בתוכו כ-28 מכללות, 28 גופים אקדמיים. רוב המכללות הן מתוקצבות, המדינה תומכת בהן, ולהן אין נציג. שוב, מעבר לכל הפוליטיקה, בפועל מה שקורה הוא שהאינטרסים הם אינטרסים שונים, הצרכים הם צרכים שונים. מה שמבין יושב-ראש התאחדות הסטודנטים כאינטרס של הסטודנטים הנמצאים באותם גופים שהוא מייצג, אינו בהכרח האינטרס הנכון של כולם.

יולי תמיר (העבודה - מימד - עם אחד):

- - -

ענבל גבריאלי (הליכוד):

אין עם מי לדבר, נכון, אבל אתם פה. זה מספיק, חברת הכנסת תמיר.

בכל אופן, הצרכים שונים, האינטרסים שונים. מן הדין, מן הצדק, שיהיה איזה איזון, כדי שלכל הסטודנטים שלומדים בכל המכללות ובכל הגופים האקדמיים המאוגדים תחת ארגון הסטודנטים - מן הראוי שתהיה להם נציגות במועצה להשכלה גבוהה.

שוב, מעבר לכל הוויכוחים שהיו בדרך העקלקלה והפתלתולה שעברו הצעות החוק הללו, בסך הכול הצעת החוק הזאת באה לעשות צדק, לאזן את הדברים, להוסיף נציג אחד שיבוא מקרב ארגון הסטודנטים, שיהיה יושב-ראש ארגון הסטודנטים.

אני מבקשת מחברי הכנסת לתמוך בהצעת החוק. תודה.

היו"ר קולט אביטל:

תודה רבה. ובכן, יש לנו רשימת דוברים. חברת הכנסת אילנה כהן, בבקשה.

עמיר פרץ (העבודה - מימד - עם אחד):

אילנה, הנה אני פה.

אילנה כהן (העבודה - מימד - עם אחד):

חסר לך שלא.

היו"ר קולט אביטל:

אתה אחד המציעים.

אילנה כהן (העבודה - מימד - עם אחד):

גברתי היושבת-ראש, חברי הכנסת, אני חושבת שהיום נעשה צדק ואיזון נכון, לתת אפשרות לנציג שהוא יושב-ראש ארגון הסטודנטים והאקדמאים בישראל, שמייצג את אגודת המכללות האקדמיות, להיות גם הוא חבר במועצה להשכלה גבוהה.

לא נשאר לי אלא לקוות, בסיטואציה הקיימת, שהחוק יעבור בקריאה שנייה ושלישית, ולברך את כולם. באמת נעשה צדק ויש איזון. כנציגת עובדים אני חושבת שבכל מקום שאפשר שיהיו עוד נציגים וייצוג נכון, זה הכי טוב. תודה רבה.

היו"ר קולט אביטל:

תודה רבה. חברי הכנסת דוד טל ואחמד טיבי - אינם נמצאים. חבר הכנסת עבד-אלמאלכ דהאמשה, בבקשה. אחריו – חבר הכנסת עזמי בשארה, ואחריו – חבר הכנסת פרוש.

עבד-אלמאלכ דהאמשה (רע"ם):

גברתי היושבת-ראש, חברי כנסת נכבדים, אני חושב שהצעת החוק נכונה ויכולה להועיל. אני אצביע בעדה.

כמנהגנו, במיוחד בימים שבהם האירועים עוברים את הזמן, מדביקים ועוברים אותו – פשוט אי-אפשר להדביק את האירועים וההתפתחויות -  אני רוצה לומר כמה מלים על היום הזה ועל ההצבעות שלפני זמן קט הצבענו פה בכנסת. האמת היא שכבר לפני יותר משנה, וחרף התנגדותם של חברים רבים, באופוזיציה במיוחד, גם חלק מחברי בסיעות הערביות – הוצע לפזר את הכנסת. אני שמח עכשיו שההצעה שלי לא התקבלה בזמנה, כי אם היו מפזרים את הכנסת אז, אומנם היינו חוסכים מעצמנו הרבה עוול שהיא עשתה, במיוחד במישור החברתי, במדיניות העוני, במדיניות האבטלה, במדיניות שלילת הקצבאות, במדיניות הרעבת האנשים, אבל היינו גם מפסידים מהלך מדיני – עדיין שנוי במחלוקת – אבל כבר מהרגע הראשון אמרתי שהחיוב בו רב מהשלילה. אני מתכוון למהלך של פירוק ההתנחלויות, עזיבת עזה לתושביה.

המהלך הזה נעשה לא כל כך מאהבת העזתים או מאהבת תהליך השלום או במטרה לחסוך שפיכות דמים, שאנחנו עדים לה במיוחד בשנים האחרונות, אבל לדעתי הוא נשאר בסך הכול מהלך חיובי, מהלך שאכן יש לעשותו. ברגע שהממשלה הודיעה שהיא איננה ממשיכה את הכיוון הזה, ובנוסף היא מאיימת במהלכים מדיניים ובצעדים בשטח אשר יכאיבו לכל התושבים וירחיקו את האפשרות לשלום סביר ובר-קיימא עם הצד הפלסטיני, החלטנו כולנו היום, כל אחד מטעמו, שהממשלה חייבת ללכת.

לסיכום, הממשלה חייבת ללכת, קודם כול בגלל הנושאים החברתיים.

עמיר פרץ (העבודה - מימד - עם אחד):

הלכה.

עבד-אלמאלכ דהאמשה (רע"ם):

היא חייבת ללכת עכשיו בגלל חוסר מעש בנושא המדיני. לכן הצבענו בעד ההתפזרות והגשנו את הצעתנו לעניין זה.

היו"ר קולט אביטל:

תודה רבה. חברי הכנסת בשארה, פרוש, מח'ול, אורון, ברכה והנדל - אינם נוכחים. אי לכך, חבר הכנסת עמיר פרץ, בבקשה.

עבד-אלמאלכ דהאמשה (רע"ם):

תפסיק לתקוף את הערבים.

עמיר פרץ (העבודה - מימד - עם אחד):

חס וחלילה. אל תגיד שאני תוקף את הערבים. חס וחלילה. אני תוקף את הפוליטיקאים הערבים. זה משהו אחר.

עבד-אלמאלכ דהאמשה (רע"ם):

חברי הכנסת?

עמיר פרץ (העבודה - מימד - עם אחד):

לא.

גברתי היושבת-ראש, חברי חברי הכנסת, ראשית אני אדבר על הסטודנטים ואחר כך אני אתייחס לשאלתו של חבר הכנסת דהאמשה. אני רוצה לברך את הכנסת. אני חושב שהסטודנטים בישראל הולכים היום למהלך חשוב. במועצה להשכלה גבוהה קיים היום נציג של ארגוני הסטודנטים, אבל הוא נציג של ארגוני הסטודנטים באוניברסיטאות. היום אנחנו מבקשים להרחיב את נציגות הסטודנטים כדי שיהיה גם נציג של ארגון המכללות. אין שום סיבה שתהיה מלחמה בין הארגונים השונים; להיפך, כל הסטודנטים צריכים לומר שכל המרבה הרי זה משובח. ייתכן שיהיו ויכוחים פה ושם, אבל יימצאו יותר אינטרסים משותפים ששני הנציגים יוכלו לחבור ביחד ולקדם אותם בנושאים רבים למען הסטודנטים.

הייתי חבר המועצה להשכלה גבוהה לפני שנים רבות, ואני יודע עד כמה המוסד הזה מסוגל ויש לו היכולת להשפיע בנושאים דרמטיים, הן בקביעת אופיים של תחומי לימודים רבים, הן בקביעת מסלולים חדשים. זה בהחלט מקום שהסטודנטים יכולים להביא בו את הערך המוסף שלהם. המכללות היום הן התשובה העממית ביותר להנחלת ההשכלה בישראל לאוכלוסיות שלא קיבלו הזדמנות בעבר. צריך לומר זאת. מדובר במכללות שבהן אלפי סטודנטים. מעצם ההגדרה של המכללה, התחושה היא שמדובר במוסד יותר ידידותי, ולכן הפוטנציאל של קליטת סטודנטים מאוכלוסיות נוספות הוא עצום.

אני מאוד מקווה שהכנסת הזאת, אף שהיא מסיימת את תפקידה, וכנראה ניפרד ממנה בקרוב מאוד - אני מקווה שוועדת החינוך תעסוק בזה במהירות, תחזיר את החוק לקריאה שנייה ושלישית בתוך כמה ימים. אין שום סיבה לעכב את החוק הזה. אני פונה ליושב-ראש ועדת החינוך לפעול במהירות ולסיים את הכנת החוק, ואולי הכנסת הזאת תתברך בכך שהיא תוציא דבר חשוב מתחת ידיה.

נותרו לי 22 שניות. חברי דהאמשה, אולי לא הבנת אותי נכון. אני הרי הושטתי יד לחברים הערבים. לצערי הרב, חברי הכנסת מהמגזר הערבי אמרו שהם דוחים את היד המושטת שלי. מדוע? הם אמרו - כי אני מתנגד לזכות השיבה, כי אני תומך בירושלים מאוחדת. זה נכון. אני חשבתי שחילוקי הדעות האלה לא יהיו מחסום מול טיפול בילדים הרעבים במגזר הערבי, בקשישים שזקוקים לסיוע, בפער החברתי.

ענבל גבריאלי (הליכוד):

- - -

עמיר פרץ (העבודה - מימד - עם אחד):

אני מודיע לכל חברי הכנסת, כל הטריק הזה, שמכניסים נושאים לאומיים כדי לדחוק את הטיפול בנושאים החברתיים, לא יעבוד במערכה הקרובה. לא יעזור לאף אחד, לא לליכוד ולא לימין. כמה שינסו להסיט את הוויכוח לכיוונים אחרים, אנחנו לא נאפשר לאף אחד לסטות. מערכת הבחירות הבאה תהיה על כבוד האדם בישראל, על הזכות של האדם להתפרנס בכבוד, על הזכות של האדם להזדקן בכבוד, על שכר מינימום, על חברות כוח-אדם, על פנסיה, על סל הבריאות, על מערכת חינוך ועל מערכת רווחה, בלי הבדל של דת, של גזע או של מין. בזה אני מקווה שנמצא מכנה משותף לשנות את פניה של מדינת ישראל. תודה.

היו"ר קולט אביטל:

תודה רבה. אנחנו נעבור להצבעה.

עבד-אלמאלכ דהאמשה (רע"ם):

יש לך יד מושטת.

היו"ר קולט אביטל:

תודה רבה.

אנחנו עוברים להצבעה על הצעת חוק כ/99, הצעת חוק המועצה להשכלה גבוהה (תיקון מס' 13) (הוספת נציג הסטודנטים במועצה להשכלה גבוהה). חבר הכנסת דהאמשה, אנחנו עוברים להצבעה.

הצבעה מס' 19

בעד ההצעה להעביר את הצעת החוק לוועדה - 10
נגד - אין
נמנעים - 1
ההצעה להעביר את הצעת חוק המועצה להשכלה גבוהה (תיקון מס' 13) (הוספת נציג סטודנטים במועצה להשכלה גבוהה), התשס"ו-2005, לוועדת החינוך, התרבות והספורט נתקבלה.

היו"ר קולט אביטל:

בעד - 10, אין מתנגדים ויש נמנע אחד. אני קובעת שהצעת החוק עברה, והיא עוברת לוועדת החינוך להכנה לקריאה שנייה ולקריאה שלישית, אינשאללה.


הצעת חוק הספנות (עבירות נגד ביטחון השיט הבין-לאומי ומתקנים ימיים), התשס"ה-2005
[רשומות (הצעות חוק, חוב' מ/191).]
(קריאה ראשונה)

היו"ר קולט אביטל:

אנחנו עוברים להצעת חוק הספנות (עבירות נגד ביטחון השיט הבין-לאומי ומתקנים ימיים), התשס"ה-2005, קריאה ראשונה. סגן שר התחבורה, בבקשה.

סגן שר התחבורה שמואל הלפרט:

כבוד היושבת-ראש, כנסת נכבדה, החוק המוצע נועד לתת תוקף במשפט הישראלי לאמנת רומא בדבר דיכוי פעולות בלתי חוקיות כנגד ביטחון השיט, 1988 – להלן: האמנה - ולהוראות הפרוטוקול לדיכוי פעולות בלתי חוקיות כנגד ביטחון מתקנים ימיים המוצבים במדף היבשת – להלן: הפרוטוקול. מתן תוקף להוראות האמנה והפרוטוקול במשפט הישראלי יאפשר לישראל להצטרף לאמנה ולפרוטוקול ולקחת חלק במאבק הבין-לאומי בטרור גם במישור הספנות הבין-לאומית.

מטרתם העיקרית של האמנה והפרוטוקול היא להילחם בתופעות שונות של טרור ימי העלול להיות מופעל נגד כלי שיט המפליגים בהפלגות בין-לאומיות ונגד מתקנים ימיים המוצבים במדף היבשתי, וזאת באמצעות קביעתן של עבירות נגד ביטחון השיט הבין-לאומי ונגד מתקנים ימיים וקביעת ענישה מחמירה בהתאם, וכן באמצעות קביעת מנגנונים לשיתוף פעולה בין המדינות המתקשרות במניעת עבירות כאמור - בתפיסת חשודים בביצוע עבירות אלה, בהחלפת מידע, בהסגרת חשודים ובסיוע משפטי בין מדינות.

האמנה והפרוטוקול נחתמו מתוך הכרה בכך שהספנות הבין-לאומית מהווה תשתית חיונית לעצם קיומו של הסחר הבין-לאומי, ושהמתקנים הימיים במדף היבשת מהווים תשתית חיונית לניצול אוצרות טבע, ומתוך הבנה כי הסביבה הפיזית המבודדת שבה פועלים הספנות הבין-לאומית והמתקנים הימיים כאמור, חושפת אותם ביתר שאת לאיומי הטרור.

החוק המוצע מעגן את הוראות האמנה והפרוטוקול בין היתר בדרך של קביעת עבירות המסכנות את ביטחון השיט והמתקנים הימיים, הקניית סמכויות אכיפה לקברניט כלי שיט ישראלי שבכלי השיט שבפיקודו בוצעה עבירה כאמור, וקביעת הוראות לעניין מסירת חשוד בעבירות אלה, שנעצר בכלי השיט, לישראל או למדינה אחרת החברה באמנה.

בנוסף, חקיקת החוק המוצע תצמצם את ההסדר הקבוע בתקנות 9-15 לתוספת לחוק להארכת  תוקף של תקנות שעת-חירום (פיקוח על כלי שיט) [נוסח משולב], התשל"ג-1973 – להלן: תקנות שעת-חירום - שעניינן סמכויות קברניט כלי שיט ישראלי לנקוט אמצעי ביטחון כלפי מי שמסכן את ביטחון כלי השיט  - בהסדר הדומה בבסיסו לזה המוצע בפרקים ג' וד' המוצעים - ותותיר את תחולתו של הסדר שעת-החירום לגבי כלי שיט צבאיים המפליגים במימי החופין של ישראל בלבד. צמצום תחולתן של תקנות שעת-החירום תואם את מדיניות הממשלה לביטול התניית תוקפם של חוקים שונים או הוראות חוק מסוימות בקיומו של מצב חירום במדינה, שעליו מכריזה הכנסת בהתאם להוראות חוק-יסוד: הממשלה, מקום שאין הצדקה עניינית לכך.

אבקש לאשר את הצעת החוק ולהעבירה לוועדת הכלכלה להכנתה לקריאה שנייה ולקריאה שלישית. תודה.

היו"ר קולט אביטל:

תודה רבה. אנחנו עוברים לרשימת הדוברים. חבר הכנסת אחמד טיבי - אינו נמצא. חבר הכנסת חיים אורון - אינו נמצא. חבר הכנסת עבד-אלמאלכ דהאמשה, בבקשה. אחריו - חבר הכנסת אריה אלדד.

עבד-אלמאלכ דהאמשה (רע"ם):

גברתי היושבת-ראש, חברי חברי הכנסת, אני אתמוך בהצעת החוק. אני רוצה רק להזכיר לכולנו, שאם נחזור להיסטוריה, ולהיסטוריה של החקיקה וההסדרים הימיים הבין-לאומיים בהגנה על כלי השיט בימים הפתוחים - ובימים שקדמו, כפי שמעידים על כך ספרי החוק וגם מי שלומדים באוניברסיטאות, כפי שלמדנו זאת בצעירותנו, זו היתה יוזמה שלא קדמה לה שום חקיקה אחרת, של המדינה המוסלמית בשעתה עוד בימי הביניים. החוק הבין-לאומי בעניין הזה מבוסס על אותם חקיקות וחוקים של המדינה האסלאמית אשר לראשונה הסדירה את התנועה בים הפתוח, לראשונה קבעה כללי התנהגות יאים לספנות ובין ספינות ולראשונה הגנה על השיט הבין-לאומי נגד הפיראטים ונגד כל מיני פושעים, והחוק שאנחנו דנים בו עכשיו גם בא להשלים צעדים בכיוון הזה.

אני אומר את זה דווקא בעידן הזה, כאשר חלק גדול מהעולם ומהתקשורת איננו משאיר דקה אחת בלא לתקוף את האסלאם באשר הוא, ולא כל שכן גם את המוסלמים. ההתקפות האלה לא יזיקו לאסלאם הנשגב, ודאי לא יזיקו גם למוסלמים באשר הם. הייתי מפנה את תשומת הלב לכך שאם יש מוסלמי אחד שהוא בר-תקיפה, שעושה טעויות, עושה דברים או עושה פשעים – בסופו של דבר אנו  כולנו בני-אדם -  חובה היא לצמצם את הביקורת, את התקיפה ואת מה שרוצים יש להפנות לאותו אדם ולאותו חלק מהציבור שעושה מעשים כאלה או תומך בהם. אבל ודאי שאין להכליל, לא עולה על הדעת שחלק אחד מהציבור או פרט אחד בציבור, גם כאשר הוא טועה, או כאשר הוא פושע אפילו, יהיה סיבה להכללה כזאת כפי שנהגו בבית הזה לעשות עד היום.

אנחנו עכשיו בסוף ימיה של הכנסת, של הממשלה הזאת, ואני מקווה שבכנסת הבאה תהיינה דעות אחרות ונהיה הרבה יותר מיושבים בדעתנו והרבה יותר רחוקים מהכללות ומהגזמות ומדברים בלתי אחראיים. בסופו של דבר, זה רק יועיל לכולנו. תודה רבה.

היו"ר קולט אביטל:

תודה רבה. חבר הכנסת אריה אלדד, בבקשה. אחריו - חבר הכנסת  צבי הנדל. אם הוא לא יהיה - חבר הכנסת עסאם מח'ול.

אריה אלדד (האיחוד הלאומי - ישראל ביתנו):

גברתי היושבת-ראש, חברי חברי הכנסת, החוק ראוי וראוי לתמוך בו, אבל עוד החוק מנסה לסתום פרצה שדרכה יכול הטרור להכות בנו, באה הממשלה, שר הביטחון וראש הממשלה, המופקדים על ביטחון תושביהם, ופותחים פתח ענק, פרצה ענקית, שדרכה יזרום הטרור ויכה בנו.

לפני שבוע שמענו על ההסכם שהוסדר בלחצה של מזכירת המדינה על מעבר רפיח בין מצרים ורצועת-עזה, ושם פתח ענק לזרימת מחבלים, אמצעי לחימה, חומרי נפץ ורובים ואמצעי לחימה מתקדמים. כל מה שעמלו קודם להעביר במנהרות, עכשיו יעבור על פני השטח ובריש גלי, בהסכמת ראש הממשלה ובחתימת שר הביטחון, והם אמורים לדאוג לביטחוננו, ודואגים לסגור כל פרצה, שמא תבוא סירת גומי מן הים ותפגע בנו, ותפגע במתקנים המותקנים במדף היבשת. שם יש דאגות, אבל את הפתח הענק הזה הם פורצים בחוסר אחריות לאומית. לא סתם זה שמה של מפלגתם החדשה.

לא זאת אף זאת, הם דואגים כביכול למנוע טרור נגד מתקנים ימיים, נגד שיט ימי, למנוע טרור מן הים, ובה בעת מאשרים, באותו לחץ אמריקני, לבנות נמל עמוק מים בעזה, שם זרימה חופשית לחלוטין, בלא שום אמצעי פיקוח, של אמצעי לחימה כבדים, מתקדמים.

מה שקורה היום, בשעה הזאת, במטולה, חברי הכנסת, שנפגעים חיילי צה"ל, מה שקורה כשנפגעים בתים על-ידי "קטיושה" במטולה עכשיו, בשעה הזאת, "קטיושה" מתוצרת אירן שזרמה דרך סוריה ודרך נמליה והגיעה ל"חיזבאללה", זה מה שיקרה באשקלון, באשדוד, בשדרות, בנתיבות, באופקים, כי הממשלה הזאת היא ממשלת חוסר אחריות לאומית. תודה רבה.

היו"ר קולט אביטל:

תודה רבה. חבר הכנסת צבי הנדל - אינו נמצא. חבר הכנסת עסאם מח'ול, בבקשה.

עסאם מח'ול (חד"ש-תע"ל):

גברתי היושבת-ראש, חברי הכנסת הנמצאים, אנחנו היינו עדים לצורך לשמור על ביטחון כלי שיט בין-לאומיים, לא רק כאשר הסכנה והאיום מגיעים מפעולת טרור או מתקפה ביטחונית. לפעמים קרה, וקרו דברים, שדווקא ספינות ישראליות של "צים" פגעו בביטחון והביאו לפגיעות אולי בנפש ולפצועים, בכלי שיט אחר, יפני, ואז גם שיקרו, גם פגעו, גם שיקרו, גם ברחו, גם ניסו לחמוק, והביכו. ואני חושב שצריך לראות את זה.

אבל אני לא רוצה להתמקד רק בנקודה הזאת. אני רוצה להתייחס למה שהתפרסם ביומיים האחרונים על החלטת ממשלת ישראל והיענות ממשלת גרמניה לספק לישראל שתי צוללות נוספות על שלוש הצוללות העוגנות בנמל חיפה, שהוכח כבר בשנים האחרונות שהן נמצאות בצי הישראלי, שהן משמשות לשאת ראשי חץ, ראשי נפץ גרעיניים.

אנחנו יודעים גם על תמרונים ותרגילים שעשו הצוללות האלה באוקיינוס ההודי, כאשר המטרה היתה לפגוע, לעזור לארצות-הברית להקיף את האזור הערבי ואת אירן ואת אזור מפרץ הנפט במלחמתה הגלובלית של ארצות-הברית כדי לייצב את האינטרסים שלה.

אני לא רוצה לדבר כרגע גם על העלות של שתי צוללות אלה, העלות המופחתת שלהן, שישראל קיבלה אותן בהנחה של מיליארד יורו לצוללת אחת. אני שואל, למה צריכה ישראל את הצוללות האלו? האם באמת מדינת ישראל רוצה לטפל בשאלת העוני, למשל, על-ידי זה ששתי צוללות נוספות, במחיר של 2 מיליארדי יורו, 10 מיליארדי שקל, יעגנו בנמל חיפה או בנמל אשדוד? האם התפקיד המיועד לישראל במלחמתה הגלובלית של ארצות-הברית הוא ראוי שישראל תסכן את העם שלה, את הציבור בישראל, על-ידי הצבת נשק גרעיני על  שתי צוללות נוספות בים התיכון או בים ההודי וכו'?

אני חושב שיש כאן התנהגות בלתי אחראית בעליל של ממשלת ישראל. אנחנו קראנו לא מזמן בעיתון "הארץ" מאמר של מומחה, פרופסור לענייני האזור בארצות-הברית, בלוס-אנג'לס, באוניברסיטה בלוס-אנג'לס, שם הוא מדבר על התסריט שבו ישראל תתקוף את אירן ואירן תגיב, וזה התפקיד של ישראל, כדי שארצות-הברית תטיל נשק גרעיני על אירן. אני חושב שמי שמשחק באש הזאת, הוא יביא לכך שהאש הזאת תגיע גם אליו. ואני אומר, חבל, צריך לעצור את הטירוף הזה לפני שיהיה יותר מדי גדול.

היו"ר קולט אביטל:

תודה רבה לך. חבר הכנסת מאיר פרוש - אינו נמצא. חבר הכנסת מוחמד ברכה - אינו נמצא. חבר הכנסת עזמי בשארה - אינו נמצא. חבר הכנסת ג'מאל זחאלקה - אינו נמצא. חבר הכנסת נסים זאב, אחרון הדוברים, ולאחר מכן נעבור להצבעה.

נסים זאב (ש"ס):

גברתי היושבת-ראש, כנסת נכבדה, המטרה של החוק היא לאמץ את אמנת רומא, לדכא פעולות בלתי חוקיות נגד ביטחון השיט. עבירות שיש בהן כדי לסכן את ביטחון השיט והמתקנים הימיים צריכות באמת לעניין את המדינות, ומתוך אינטרס משותף כל אחת צריכה לחשוש ולסכל כל אפשרות של פגיעה בכלי שיט.

בימים כאלה של טרור, לאחר החזרת רצועת-עזה, אני רוצה רק להבין עם מי מדינת ישראל יכולה כאן לחתום, האם הפלסטינים, הרשות הפלסטינית מוכנה לחתום עם מדינת ישראל, מה שווה החתימה הזאת כאשר ארגוני הטרור שולטים באופן מוחלט ברצועת-עזה, מנסים בכל רגע ובכל הזדמנות לחדור פנימה ולשלוח את המחבלים לתוך תחומי "הקו הירוק".

לכן, ייתכן מאוד שהחוק הזה הוא טוב כשלעצמו, כי מטרתו אולי להגן על כלי השיט, אבל בעצם נפרצה פה פרצה קשה מאוד, שאני לא בטוח שאנחנו נוכל בעתיד לבלום אותה, מכיוון שהשיט יהיה פרוץ, והמחבלים יוכלו ביתר שאת ובקלות יתירה לחדור לתחום הימי של מדינת ישראל.

היום היתה איזו תחרות בין חברי הכנסת, וכל אחד העלה פה הצעת חוק מי יקדים יותר את מערכת הבחירות. אני חושב שמי שמסתכל במבט, הייתי אומר, אובייקטיבי, איך הוא רואה את הפעולה הזאת של הכנסת, היתה לכך מטרה אחת, למסור מסר ברור לראש הממשלה: אתה הובלת את העם, הובלת את המדינה הזאת, הצהרת הצהרות של ימין, והובלת את המדיניות שלך לשמאל שבשמאל. ולכן, בעצם זאת היתה הצבעת מחאה של חברי הכנסת. לכן כמעט כל חברי הבית כאן היו נחושים בדעתם ומאוחדים בעניין הזה של הקדמת הבחירות.

אני חושב, ואומר רק דבר אחד לראש הממשלה - שהטעות הגדולה שהוא עשה, וכנראה ככה מכוונים אותו גם מלמעלה, שאתמול בלילה הוא החליט ללכת ברשימה נפרדת. בעצם הוא קבר את מפלגת הליכוד, ובעצם החליט שאולי הליכוד כבר אין לו סיכוי להוביל שלטון במדינת ישראל.

היו"ר קולט אביטל:

תודה רבה.

אנחנו עוברים להצבעה בקריאה ראשונה על הצעת חוק הספנות (עבירות נגד ביטחון השיט הבין-לאומי ומתקנים ימיים), התשס"ה-2005. נא להצביע.

הצבעה מס' 21

בעד ההצעה להעביר את הצעת החוק לוועדה - 5
נגד - אין
נמנעים - אין
ההצעה להעביר את הצעת חוק הספנות (עבירות נגד ביטחון השיט הבין-לאומי ומתקנים ימיים), התשס"ה-2005, לוועדת הכלכלה נתקבלה.

היו"ר קולט אביטל:

אני קובעת שברוב מוחץ של חמישה, אין מתנגדים ואין נמנעים, הצעת החוק עברה והיא תועבר לוועדת הכלכלה.

חברי חברי הכנסת, שר הבריאות צריך להציג את הצעת חוק שירותי אמבולנס, והוא נמצא כנראה בסיעת הליכוד. אי לכך, נעבור להצעת החוק הבאה, הצעת חוק המפלגות. חבר הכנסת מיכאל איתן נמצא גם הוא בסיעת הליכוד, ואי לכך נעבור להצעת החוק הבאה, הצעת החוק לייצוג  על-ידי יועצי מס, של חבר הכנסת משה גפני. גם הוא לא נמצא. אנחנו נעשה הפסקה של חמש דקות כדי שהם יגיעו. אני רוצה שהצעות החוק יעברו. נצא להפסקה של חמש דקות.

(הישיבה נפסקה בשעה 19:41 ונתחדשה בשעה 19:42.)


הצעת חוק הסדרת העיסוק בייצוג על-ידי יועצי מס (תיקון) (כשירות לקבלת רשיון), התשס"ו-2005
[רשומות (הצעות חוק, חוב' כ/101).]
(קריאה ראשונה)

היו"ר קולט אביטל:

חבר הכנסת גפני חזר. אנחנו עוברים להצעת חוק הסדרת העיסוק בייצוג על-ידי יועצי מס (תיקון)  (כשירות לקבלת רשיון), התשס"ו-2005. בבקשה.

בנימין אלון (האיחוד הלאומי - ישראל ביתנו):

הצעת חוק מימון מפלגות נפלה היום?

היו"ר קולט אביטל:

אם הם לא מגיעים עוד חמש דקות, הנושא לא יעלה היום.

משה גפני (דגל התורה):

גברתי היושבת-ראש, רבותי חברי הכנסת, הנני מתכבד להגיש את הצעת חוק הסדרת העיסוק בייצוג על-ידי יועצי מס (תיקון) (כשירות לקבלת רשיון), התשס"ו-2005: "בחוק הסדרת העיסוק בייצוג על-ידי יועצי מס, התשס"ה-2005, בסעיף 10(א), בפסקה (2), בסופה יבוא 'או שהוא בעל תואר אקדמי או שעמד בבחינות כפי שיקבע השר לאחר התייעצות עם המועצה ובאישור ועדת החוקה, חוק ומשפט של הכנסת'".

אני מבקש את תמיכת מליאת הכנסת. זהו תיקון שהתקבל פה-אחד בוועדת החוקה. אני מבקש את אישור המליאה כדי להעביר את ההצעה להכנה לקריאה שנייה ושלישית. תודה רבה.

היו"ר קולט אביטל:

תודה. אין לנו רשימת דוברים.

אנחנו עוברים להצבעה.

הצבעה מס' 21

בעד ההצעה להעביר את הצעת החוק לוועדה - 6
נגד - אין
נמנעים - 1
ההצעה להעביר את הצעת חוק הסדרת העיסוק בייצוג על-ידי יועצי מס (תיקון) (כשירות לקבלת רשיון), התשס"ו-2005, לוועדת החוקה, חוק ומשפט נתקבלה.

היו"ר קולט אביטל:

אני קובעת שברוב של שישה בעד, אין מתנגדים ונמנע אחד, הצעת החוק עברה, והיא תעבור להכנה לקריאה שנייה ושלישית בוועדת החוקה, חוק ומשפט. תודה רבה.

חברי חברי הכנסת, נתתי גם ליושב-ראש ועדת החוקה, חוק ומשפט וגם לשר הבריאות מספיק שהות כדי להגיע ולהציג את חוקיהם. מכיוון שהם לא הגיעו, אני רוצה להודיע שבזה תם סדר-היום.

הישיבה הבאה - מחר, יום שלישי, כ' בחשוון התשס"ו, 22 בנובמבר, בשעה 16:00. ישיבה זו נעולה.


הישיבה ננעלה בשעה 19:44.
