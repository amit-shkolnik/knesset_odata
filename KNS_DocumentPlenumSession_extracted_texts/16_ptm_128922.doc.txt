תוכן העניינים
דברי יושב-ראש הכנסת על תרומת איבריו  של הילד אחמד אלחטיב מג'נין	5
הצעות לסדר	6
ניסן סלומינסקי (מפד"ל):	6
אהוד יתום (הליכוד):	9
מסמכים שהונחו על שולחן הכנסת	10
מזכיר הכנסת אריה האן:	10
הצעות סיעות שינוי, האיחוד הלאומי - ישראל ביתנו - מפד"ל - ציונות לאומית דתית מתחדשת, ש"ס ומרצ-יחד - חד"ש-תע"ל - בל"ד - רע"ם להביע אי-אמון בממשלה בשל:	11
1.	חשדות לגילויי שחיתות בממשל;	11
2. עליית מחירי הלחם;	11
3. התייקרות הלחם והעוני הגובר;	11
4.  פסיקת בג"ץ בעניין ההזנה הקובעת כי חלק מתלמידי ישראל  הלומדים תורה מופלים על רקע השקפת עולמם	11
מל פולישוק-בלוך (שינוי):	11
אליהו ישי (ש"ס):	16
שר התחבורה מאיר שטרית:	22
שר התחבורה מאיר שטרית:	31
אליהו ישי (ש"ס):	35
אורי אריאל (האיחוד הלאומי - ישראל ביתנו):	37
רן כהן (מרצ-יחד):	40
שר התעשייה, המסחר והתעסוקה אהוד אולמרט:	43
מסמכים שהונחו על שולחן הכנסת	51
מזכיר הכנסת אריה האן:	51
הצעות סיעות שינוי, האיחוד הלאומי – ישראל ביתנו – מפד"ל – ציונות לאומית דתית מתחדשת, ש"ס ומרצ-יחד – חד"ש-תע"ל – בל"ד – רע"ם להביע אי-אמון בממשלה בשל:	52
1.	חשדות לגילויי שחיתות בממשל;	52
2. עליית מחירי הלחם;	52
3. התייקרות הלחם והעוני הגובר;	52
4. פסיקת בג"ץ בעניין ההזנה הקובעת כי חלק מתלמידי ישראל  הלומדים תורה מופלים על רקע השקפת עולמם	52
יוסף לפיד (שינוי):	52
יצחק וקנין (ש"ס):	55
גילה פינקלשטיין (מפד"ל):	56
אריה אלדד (האיחוד הלאומי - ישראל ביתנו):	57
אחמד טיבי (חד"ש-תע"ל):	58
שמואל הלפרט (אגודת ישראל - יהדות התורה והשבת):	60
ג'מאל זחאלקה (בל"ד):	61
טלב אלסאנע (רע"ם):	63
משה גפני (דגל התורה):	64
יצחק לוי (ציונות לאומית דתית מתחדשת):	67
דוד טל (נוי):	68
יוסף פריצקי (צל"ש - ציונות, ליברליות ושוויון):	70
גדעון סער (הליכוד):	71
החלטת ועדת הכספים בדבר תיקוני טעויות:	83
1. בחוק הפיקוח על שירותים פיננסיים  (עיסוק בייעוץ פנסיוני ובשיווק פנסיוני), התשס"ה-2005;	83
2. בחוק הפיקוח על שירותים פיננסיים (קופות גמל), התשס"ה-2005;	83
3. בחוק להגברת התחרות ולצמצום הריכוזיות וניגודי העניינים  בשוק ההון בישראל (תיקוני חקיקה), התשס"ה-2005	83
יעקב ליצמן (יו"ר ועדת הכספים):	84
הצעת חוק הרשויות המקומיות (מימון בחירות) (הוראת שעה), התשס"ו-2005	85
גאלב מג'אדלה (יו"ר ועדת הפנים ואיכות הסביבה):	85
חמי דורון (שינוי):	86
רשף חן (שינוי):	88
הודעת הממשלה על שינויים בחלוקת התפקידים בין השרים,  על צירוף שרים לממשלה ועל העברת סמכויות משר לשר	92
שר התחבורה מאיר שטרית:	93
שר התחבורה מאיר שטרית:	94
אילן ליבוביץ (שינוי):	95
אברהם בייגה שוחט (העבודה - מימד - עם אחד):	97
נסים דהן (ש"ס):	100
אריה אלדד (האיחוד הלאומי - ישראל ביתנו):	103
חיים אורון (מרצ-יחד):	104
שאול יהלום (מפד"ל):	107
מוחמד ברכה (חד"ש-תע"ל):	109
יעקב ליצמן (אגודת ישראל - יהדות התורה והשבת):	110
ואסל טאהא (בל"ד):	117
עבד-אלמאלכ דהאמשה (רע"ם):	118
משה גפני (דגל התורה):	121
דוד טל (נוי):	125
דוד טל (נוי):	127
יוסף פריצקי (צל"ש - ציונות, ליברליות ושוויון):	128
חמי דורון (שינוי):	129
הצעת חוק שיפוט בתי-דין רבניים (נישואין וגירושין)  (תיקון מס' 4) (בוררות וגישור), התשס"ה-2005	134
שרת המשפטים ציפי לבני:	134
יעקב מרגי (ש"ס):	136
בנימין אלון (האיחוד הלאומי - ישראל ביתנו):	137
עזמי בשארה (בל"ד):	139
דוד טל (נוי):	140
יוסף פריצקי (צל"ש - ציונות, ליברליות ושוויון):	141
אילן שלגי (שינוי):	143
יצחק לוי (ציונות לאומית דתית מתחדשת):	144
הודעת הממשלה על שינויים בחלוקת התפקידים בין השרים,  על צירוף שרים לממשלה ועל העברת סמכויות משר לשר	145
מזכיר הכנסת אריה האן:	146
ראש הממשלה אריאל שרון:	150
יוסף לפיד (שינוי):	153
הצעת חוק שיפוט בתי-דין רבניים (נישואין וגירושין)  (תיקון מס' 4) (בוררות וגישור), התשס"ה-2005	154
עסאם מח'ול (חד"ש-תע"ל):	154
נסים זאב (ש"ס):	155
הצעת חוק שירות ביטחון (הגבלות קריאה לשירות מילואים  של קצין - הוראת שעה) (תיקון מס' 4), התשס"ו-2005	157
השר חיים רמון:	157
חיים אורון (מרצ-יחד):	159
אילן ליבוביץ (שינוי):	164
רשף חן (שינוי):	165
נסים זאב (ש"ס):	166
הודעת הממשלה על שינויים בחלוקת התפקידים בין השרים	168
שר התחבורה מאיר שטרית:	168
רשף חן (שינוי):	169
יוסי שריד (מרצ-יחד):	171
צבי הנדל (האיחוד הלאומי - ישראל ביתנו):	174
עסאם מח'ול (חד"ש-תע"ל):	177
עזמי בשארה (בל"ד):	178
עבד-אלמאלכ דהאמשה (רע"ם):	180
שר התחבורה מאיר שטרית:	182
שאילתות ותשובות	183
3349. רענון כללי התנהגות לפקחים עירוניים	183
3350. העברת כספים לתלמודי-תורה על-ידי עיריית ירושלים	185
3351. הנפקת אשרות לתיירים מרוסיה	186


עדכון אחרון: 14.05.06

דברי הכנסת
ב / מושב רביעי / ישיבות רפ"ה—רפ"ז /
ה'-ז' בחשוון התשס"ו / 7-9 בנובמבר 2005 / 2
חוברת ב'
ישיבה רפ"ה







הישיבה המאתיים-ושמונים-וחמש של הכנסת השש-עשרה
יום שני, ה' בחשוון התשס"ו (7 בנובמבר 2005)
ירושלים, הכנסת, שעה 16:01







דברי יושב-ראש הכנסת על תרומת איבריו של הילד אחמד אלחטיב מג'נין

היו"ר ראובן ריבלין:

רבותי חברי הכנסת, הממשלה עדיין לא נוכחת. היום יום שני, ח' בחשוון התשס"ו, 7 בחודש נובמבר 2005 למניינם. אני מתכבד לפתוח את ישיבת הכנסת.

רבותי חברי הכנסת, אני רוצה לציין אירוע טרגי שקרה השבוע, שבו נפגע ילד כתוצאה מטעות של צה"ל שחשב שהוא לוחם, ואינני רוצה להיכנס לצד הפוליטי. לצערנו, הילד נהרג, נפטר בבית-החולים לאחר שרופאים ניסו להציל את חייו. הילד, תושב מחנה הפליטים בג'נין, היה בשעותיו האחרונות עם הוריו בבית-החולים "רמב"ם" בחיפה. משכלו הקצין ונקבע למעשה מותו הקליני, הסכים אביו לתרום את כל חלקי הגוף והאיברים אשר יכולים להציל חיים אחרים.

אני חושב שמעשה זה ראוי לציון כנקודה חשובה בחיים המשותפים שאנו מקיימים כאן באזור הזה על אף המלחמה ועל אף המחלוקת אשר לא מוצאת פתרון ופשרה אפילו במשך כמעט 100 שנים, ובכל זאת היא מביאה אותנו לרגעים שבהם כולנו צריכים להתעלות ולבוא ולומר לאותו אב, אויב, יריב, אח, בן-דוד: אנחנו מצדיעים לך.

אני מבקש לברך גם את חבר הכנסת ברכה, שראיתי אותו באותו אירוע. אני גם אישרתי הצעה מיוחדת לסדר-היום בעניין זה, ובוודאי הדבר יבוא לידי ביטוי על-ידי כל הכנסת. אני חושב שאני מבטא את רחשי לב כל הכנסת על האירוע המאוד מיוחד, בלי להיכנס עכשיו לכל אותן שאלות פוליטיות ואחרות.


הצעות לסדר

היו"ר ראובן ריבלין:

רבותי חברי הכנסת, הודעה לפי סעיף 53 לחבר הכנסת סלומינסקי. באופן יוצא דופן, נא לעלות לבמה. היום ציינה הכנסת את יום הקשיש, ביוזמת חבר הכנסת סלומינסקי, ואני נותן לו אפשרות לבוא ולהעלות את הנושא בכמה דקות.

אדוני המזכיר, נא לקרוא לממשלה לבוא הנה, שכן אנו לא מתחילים את הצעות האי-אמון עד אשר היא מתייצבת.

צבי הנדל (האיחוד הלאומי - ישראל ביתנו):

אין להם מספיק שרים.

ניסן סלומינסקי (מפד"ל):

אדוני היושב-ראש, חברי חברי הכנסת, אין ממשלה בישראל. ביקשתי הצעה לסדר על-פי סעיף 53 לתקנון הכנסת לציון יום הקשיש הבין-לאומי.

קולט אביטל (העבודה - מימד - עם אחד):

אין פה אף שר?

היו"ר ראובן ריבלין:

לא, אין שר.

ניסן סלומינסקי (מפד"ל):

אין ממשלה בישראל. זה כל כך נדיר בעינייך?

היו"ר ראובן ריבלין:

אדוני, אתה מדבר עכשיו לפי סעיף 53. תן לי להתעסק בנושאים הפוליטיים. לא אתחיל את ישיבת הכנסת, ויושב-ראש תנועת ש"ס לא יעלה לנמק את הצעת האי-אמון, אם הממשלה לא תהיה פה.

ניסן סלומינסקי (מפד"ל):

על-פי סעיף 53 לתקנון הכנסת, אני מדבר על ציון יום הקשיש הבין-לאומי. מאחר שהכנסת תדון היום בהצעות אי-אמון ובהצעות למינוי שרים ואין אפשרות להעלות במליאת הכנסת את כל הקשור למצב הקשישים, מפאת חשיבותו של הנושא אבקש להעלותו כאן עתה במלים ספורות.

התפרסמו נתונים מדאיגים על מצבם הקשה של הקשישים במדינת ישראל כיום. יותר ממחצית המתאבדים בישראל הם קשישים. רבע מהמשפחות שבראשן עומד קשיש חיו ב-2004 מתחת לקו העוני. 42% מהקשישים מגדירים את מצב בריאותם כלא-כל-כך טוב.

מדהים שדווקא במדינה ששני הקטרים שמובילים אותה - ראש הממשלה שהוא יושב-ראש המפלגה הגדולה, והמשנה לראש הממשלה שהוא יושב-ראש הממשלה השנייה - קשישים, והשכל וההיגיון היו אומרים שדבר ראשון הם ידאגו לקשישים, כי הם יודעים מה זה, והנה מדינת ישראל לא דואגת לקשישים.

הפער הולך ומתרחב והולך וגדל. אני לא רוצה להאריך בתיאורים, איך הם אוכלים ואיפה הם מחפשים את האוכל.

טלב אלסאנע (רע"ם):

זה לא רק הרשות המבצעת, אלא גם הרשות המחוקקת - - -

ניסן סלומינסקי (מפד"ל):

אם יבוא מישהו ויאמר: אין כסף, וזה פתרון שייקח 20 שנה, תדעו שכשהקשיש הראשון רצה, מסיבותיו שלו, לעשות איזה מהלך של פינוי גוש-קטיף, נמצאו ביום אחד 10 מיליארדי שקל. כאשר הקשיש השני חשב, מבחינתו, שחשוב מבחינה ביטחונית להקים גדר ביטחון, 12 מיליארד שקל - - -

היו"ר ראובן ריבלין:

אדוני חבר הכנסת סלומינסקי, בהצעה לסדר-היום אדוני יוכל לתקוף את כל מי שהוא רוצה.

ניסן סלומינסקי (מפד"ל):

אני מסיים. זה המשפט האחרון.

היו"ר ראובן ריבלין:

כאן אני מבקש מאדוני לציין את יום הקשיש, ולא לדבר על קשישים כאלה ואחרים, שכן, ברוך השם, היום נודע לי שתוחלת החיים של אנשים בארץ גבוהה ביותר: 77 לגברים ו-81.5 לנשים. אתם תזכו לפחות ל-120.

ניסן סלומינסקי (מפד"ל):

זה יותר מדאיג.

היו"ר ראובן ריבלין:

למה אדוני יתקוף עכשיו את המשנה?

ניסן סלומינסקי (מפד"ל):

לא, אני לא תוקף אותם. הפוך.

היו"ר ראובן ריבלין:

נא לדבר רק על יום הקשיש ולא לדבר על - - -

ניסן סלומינסקי (מפד"ל):

לא, להיפך. דיברתי בשבחם. כאשר רצו למצוא מיליארדים, זה נמצא.

היו"ר ראובן ריבלין:

לא. אדוני דיבר על - - -

ניסן סלומינסקי (מפד"ל):

להיפך, דיברתי בשבחם. כאשר רצו, מצאו את המיליארדים. לכן, אם המדינה, הממשלה, תבין שהבעיה של הקשישים ובעיית העוני הן בעיות אמיתיות, גם אם צריך לזה מיליארדים, יימצא התקציב לפתור את הבעיה, כמו שנמצא תקציב לפתור את הנושא הזה ואת הנושא הזה. בתקציב 2006 אנחנו לא מוצאים את הפתרון. מוצאים תיקונים קטנים כלשהם.

לכן, אני פונה לממשלה, בשם 700,000 גמלאים וקשישים שאנחנו מייצגים: הגיע הזמן. אין להם לְמה לחכות יותר. הזמן עובר, וכל שנה אין להם יותר זמן. הגיע הזמן. קחו את הנושא הזה. אם צריך מיליארדים, תמצאו את הפתרון כדי לפתור את הבעיה. אדוני, תודה רבה לך.

היו"ר ראובן ריבלין:

אני מאוד מודה לחבר הכנסת ניסן סלומינסקי אשר העלה את יום הקשיש על סדר-יומה של הכנסת, או ביקש להעלותו. היום ציינו את יום הקשיש בכנסת, ודיברנו על התחינה הבאה בספר תהלים: אל תשליכני לעת זיקנה, ככלות כוחי אל תעזבני. ואת זה אנחנו מצוּוים לעשות. עוד נאמר: עוד ינובון בשיבה דשנים ורעננים יהיו. תודה רבה לכם.

חברת הכנסת פולישוק-בלוך, זכית לא רק שהממשלה תופיע, אלא שממלא-מקום ראש הממשלה נמצא כאן וגם השר המשיב הגיע. לכן, אנחנו נזמין אותך לעלות ולנמק את הצעת האי-אמון מטעם סיעת שינוי בנושא: חשדות לגילויי שחיתות בממשל. אבל, קודם לכן, כמדי יום שני, נאפשר להמשיך את המסורת. חבר הכנסת אהוד יתום יקריא את שמות הנעדרים. בבקשה.

אהוד יתום (הליכוד):

אדוני יושב-ראש הכנסת, חברי השרים וחברי הכנסת, לאור החלטתו החשובה והרגישה של יושב-ראש הכנסת, הריני מעלה בפני  מליאת הכנסת את שמותיהם של השבויים והנעדרים, בתקווה לשובם הביתה במהרה:

רב-סמל באומל זכריה שלמה - נעדר מאז 11 ביוני 1982; רב-סמל כץ יהודה יקותיאל - נעדר מאז 11 ביוני 1982; רב-סמל פלדמן צביקה - נעדר מאז 11 ביוני 1982; רב-סרן רון ארד - נעדר מאז 16 באוקטובר 1986; רב-טוראי חבר גיא - נעדר מאז 17 באוגוסט 1997; ופולארד יונתן שיושב מאחורי סורג ובריח בכלא בארצות-הברית. נזכירם כאן ונפעל להשבתם הביתה בשלום. תודה.

היו"ר ראובן ריבלין:

תודה לחבר הכנסת יתום.


מסמכים שהונחו על שולחן הכנסת

היו"ר ראובן ריבלין:

עתה, הודעה למזכיר הכנסת. חברת הכנסת פולישוק-בלוך, נא לעלות.

מזכיר הכנסת אריה האן:

ברשות יושב-ראש הכנסת, הנני מתכבד להודיעכם, כי הונחו היום על שולחן הכנסת –

לדיון מוקדם: הצעת חוק הבנקאות (שירות ללקוח) (תיקון - איסור גביית עמלות בשל שירותי אשראי), התשס"ו-2005, מאת חבר הכנסת מיכאל גורלובסקי; הצעת חוק הביקורת הפנימית (תיקון - רישוי מבקר פנימי), התשס"ו-2005, מאת חברי הכנסת יעקב מרגי ואליהו ישי; הצעת חוק פיקוח על מחירי מצרכים המיועדים לתינוקות, התשס"ו-2005, מאת חבר הכנסת דוד אזולאי וקבוצת חברי הכנסת; הצעת חוק למניעת אלימות במשפחה (תיקון - צו הגנה כנגד קטין), התשס"ו-2005, מאת חבר הכנסת דני יתום; הצעת חוק ועדות חקירה (תיקון - ביטול המלצות אישיות), התשס"ו-2005, מאת חבר הכנסת עוזי לנדאו; הצעת חוק חובת הוצאת קבלה ממדחן, התשס"ו-2005, מאת חבר הכנסת איוב קרא; הצעת חוק המועצה הלאומית להנצחה ולשימור של מורשת העליות לארץ-ישראל, התשס"ו-2005, מאת חברי הכנסת נעמי בלומנטל, דוד לוי, מיכאל נודלמן ועמרם מצנע; הצעת חוק הגנת הצרכן (תיקון - תווי קנייה), התשס"ו-2005, מאת חבר הכנסת מיכאל איתן; הצעת חוק התקנת אמצעים למניעת נפילת ילדים מחלונות, התשס"ו-2005, מאת חברי הכנסת זבולון אורלב, מאיר פרוש ויולי תמיר; הצעת חוק פרסום ברשת האינטרנט ובדואר אלקטרוני, התשס"ו-2005, מאת חברי הכנסת אראלה גולן, מל פולישוק-בלוך, נסים דהן ואילן שלגי; הצעת חוק התקשורת (תיקון - שידור אירוע ספורט), התשס"ו-2005, מאת חבר הכנסת משה כחלון וקבוצת חברי הכנסת; הצעת חוק התקשורת (בזק ושידורים) (תיקון - התקשרות למוקדי חירום), התשס"ו-2005, מאת חבר הכנסת מאיר פרוש; הצעת חוק רשות השידור (תיקון - ביטול אגרה ומימון מתקציב המדינה תוך שמירת עצמאות רשות השידור), התשס"ו-2005, מאת חברי הכנסת אליעזר זנדברג, חמי דורון ורשף חן; הצעת חוק איסור הונאה בכשרות (תיקון - סמכויות פקחים), התשס"ו-2005, מאת חבר הכנסת דוד אזולאי וקבוצת חברי הכנסת; הצעת חוק בית העצמאות, התשס"ו-2005, מאת חבר הכנסת אפרים סנה וקבוצת חברי הכנסת; הצעת חוק מימון מפלגות (תיקון - הגדרת חשבון בנקאי של סיעה), התשס"ו-2005, מאת חברי הכנסת מיכאל נודלמן, יאיר פרץ ורומן ברונפמן; הצעת חוק הנוער (שפיטה, ענישה ודרכי טיפול) (תיקון - עונש מזערי), התשס"ו-2005, מאת חבר הכנסת דני יתום; הצעת חוק יישום תוכנית ההתנתקות (תיקון - זכאות לפיצויים של תושבי תל-קטיפא),  התשס"ו-2005, מאת חבר הכנסת יצחק לוי וקבוצת חברי הכנסת.

לקריאה ראשונה, מטעם הממשלה: הצעת חוק שירות ביטחון (שירות מילואים במשמר הגבול - הוראת שעה) (תיקון מס' 2), התשס"ו-2005; הצעת חוק לתיקון פקודת הרופאים (מס' 9) (פטור לרופאי שיניים מתמחים), התשס"ו-2005. תודה רבה.

היו"ר ראובן ריבלין:

תודה רבה.


הצעות סיעות שינוי, האיחוד הלאומי - ישראל ביתנו - מפד"ל - ציונות לאומית דתית מתחדשת, ש"ס ומרצ-יחד - חד"ש-תע"ל - בל"ד - רע"ם להביע אי-אמון בממשלה בשל:
חשדות לגילויי שחיתות בממשל;
2. עליית מחירי הלחם;
3. התייקרות הלחם והעוני הגובר;
4.  פסיקת בג"ץ בעניין ההזנה הקובעת כי חלק מתלמידי ישראל הלומדים תורה מופלים על רקע השקפת עולמם

היו"ר ראובן ריבלין:

הצעת אי-אמון מטעם סיעת שינוי בנושא: חשדות לגילויי שחיתות בממשל. חברת הכנסת מל פולישוק-בלוך, בבקשה; נא לנמק. עשר דקות לרשות גברתי.

מל פולישוק-בלוך (שינוי):

יושב-ראש הכנסת, חברי חברי הכנסת, אדוני השר, אני ניצבת כאן היום בדאגה רבה בשליחותה של המפלגה ששמה על דגלה להילחם עד חורמה את המלחמה נגד השחיתות במשטר. אדוני היושב-ראש, אתה התעקשת שאנחנו נתקן את נוסח הצעת האי-אמון, ואני אישית מודה לך על כך, כי אכן התקלות, הליקויים והשחיתות, החשדות לשחיתות, לא הייתי אומרת שהם בשלטון, כי השלטון הוא דבר הרבה יותר רחב - הם במשטר, הם באלה שיושבים סביב השולחן הזה בעיקר ושלוחיהם, קרי ממשלה, ממשל-ממשלה.

אני רוצה להתחיל בציטוט מדברי המבקר. יש לנו מבקר חדש, השופט בדימוס לינדנשטראוס, שאמר השבוע בכנסת: "אין דבר חשוב יותר מהמאבק בשחיתות הציבורית, שעלולה לפורר את החברה הישראלית. היא מערערת את אמון הציבור בשליחי הציבור, מביאה אסון לדמוקרטיה ומחייבת פעילות ביד קשה, כי רק כך ניתן לעקור את התופעה הזאת מהשורש". ואכן, המבקר הודיע השבוע או בשבוע שעבר על חשדות למקרים מהותיים, ליתר דיוק שבעה מקרים מהותיים, והעיתונות מלאה בהם. לא אחזור כרגע על כל החשדות, כי כולכם קראתם את העיתונים.

דומה שבתקופה האחרונה נושא השחיתות לא יורד מסדר-היום הציבורי. יש להניח שהנושא הזה לא היה יורד מסדר-היום הציבורי הרבה קודם לכן, אלמלא ההתנתקות. כידוע לכם, ההתנתקות ניתקה אותנו מדיון במהות הדמוקרטיה שיש לנו במדינת ישראל.

החשדות למעשי שחיתות הולכים ומצטברים, כפי שאמרתי, על שולחן מבקר המדינה, גם על שולחן הוועדה לביקורת המדינה כאן בכנסת וכמובן גם על שולחן היועץ המשפטי לממשלה. אולם, בעוד מבקר המדינה, שנכנס לתפקידו בחודשים האחרונים, עושה ימים כלילות כדי למגר את השחיתות - -

אורי אריאל (האיחוד הלאומי - ישראל ביתנו):

לילות כימים.

מל פולישוק-בלוך (שינוי):

אני מודה לך. לילות כימים וגם ימים כלילות. אצלנו זה כבר התערבב.

- - כדי לבדוק את החשדות ולהביא לשקיפות מלאה של ההתנהלות הלא-תקינה ובעיקר הלא-חוקית של בכירים בממשל, הן של נבחרי ציבור והן של פקידים בכירים, דומה, לצערי, שהיועץ המשפטי לממשלה נרדם על משמרתו בתפקידו החשוב ביותר - לנקות את האורווה.

כידוע לכולנו, החשדות לא פוסחים על אף אחד: החל בראש הממשלה שרון - וידוע לכולנו שהפרשה הידועה, פרשת סיריל קרן, עדיין על שולחן היועץ המשפטי לממשלה, ולא שכחנו - וכלה באחרון פורעי החוק. למשל, השבוע ערכנו סיור בכינרת מטעם הוועדה לביקורת המדינה, בעניין אלו שמקימים רק גדרות שלא כחוק בחופי הכינרת, שזה כלום. ההוא שם למעלה, שיושב פה בדרך כלל, וההוא שם בכינרת וכל אחד מפורעי החוק - בהם חובתנו לטפל, משום שזה גם זה, אם חלילה החשדות נכונים, עוברים על החוק.

לצערי הרב, כפי שאמרתי, ידו של היועץ המשפטי רפה. במיוחד היא רפה כאשר מדובר על שחיתות של בכירים בממשל הישראלי. גם בבית הזה, כאן, אדוני היושב-ראש, לצערי הרב, חברי הכנסת מצפצפים לעתים על החוק. אם חברי הכנסת מצפצפים על החוק ועושים דין לעצמם, מה נלין על אזובי הקיר. הרי אנחנו המחוקקים כאן, בבית-המחוקקים, בבית הזכוכית הזה, שכל אחד רואה מה יש בו, חייבים לשמש דוגמה אישית. דוגמה אישית היא לא מלת גנאי, אלא ביטוי שצריך לעמוד לנגד עינינו בכל צעד ושעל שאנחנו עושים ובכל פעולה שאנחנו נוקטים. אבל התמונה שאנחנו מקבלים - - -

היו"ר ראובן ריבלין:

חבר הכנסת פריצקי, אני שומע אותך עד כאן. יושב-ראש סיעת נוי ויושב-ראש האיחוד הלאומי, למה לא תשוחחו בחוץ?

מל פולישוק-בלוך (שינוי):

התמונה שאנחנו מקבלים במדינת ישראל, נובמבר 2005, היא עגומה מאוד. אנחנו עדים למינויים בלתי תקינים - ואמרתי זאת בלשון המעטה, מינויים בלתי ראויים – וכן, אפשר להגיד שזו גם שחיתות. ברגע שאדם ממונה לתפקידו אך ורק בגלל קרבתו לשר ולא בגלל כישוריו ולא בגלל יכולתו המקצועית, הוא בהחלט גוזל גזלה מהציבור. הוא גורם, בכל מהלך דרכו, בכל פעולותיו, נזק אדיר לציבור, אם בבתי-החולים, אם בבתי-הסוהר, אם בתכנון ובנייה - בכל נושא.

יצחק כהן (ש"ס):

מה עם רשם החברות? מה עם רשם החברות?

היו"ר ראובן ריבלין:

חבר הכנסת יצחק כהן, אתה רוצה שיפריעו לחבר הכנסת ישי?

יצחק כהן (ש"ס):

אני שואל.

היו"ר ראובן ריבלין:

שאלת. היא שמעה.

יצחק כהן (ש"ס):

מה שאלתי?

היו"ר ראובן ריבלין:

מה עם רשם החברות? חברת הכנסת פולישוק-בלוך, בבקשה.

מל פולישוק-בלוך (שינוי):

אתה יכול לצעוק כמה שאתה רוצה, אבל אנחנו מדברים על מינויים פוליטיים לא ראויים לתפקידים, ולכאלה יש דוגמאות הרבה יותר - -

יצחק כהן (ש"ס):

משרד הפנים. משרד הפנים.

מל פולישוק-בלוך (שינוי):

- -  טובות ממה שאתה זעקת זה עתה.

יוסף פריצקי (צל"ש - ציונות, ליברליות ושוויון):

- - -

היו"ר ראובן ריבלין:

חבר הכנסת יצחק כהן.

מל פולישוק-בלוך (שינוי):

אנחנו עדים למכרזים תפורים. אדוני היושב-ראש, בוועדה לענייני ביקורת המדינה, שהייתי היושבת-ראש שלה בתקופה האחרונה, יש לנו דוחות על דוחות של מכרזים תפורים. מה זה "מכרז תפור"? לפעמים הוא לא תפור, אלא הוא רק סתם ככה לחבר'ה. אתן סתם דוגמה קטנה שעסקנו בה בשבוע שעבר: המכרז הוא רק להקמת יישוב או שכונה של 100-200 יחידות דיור, ובאופן מוזר מאוד הוא תפח ל-3,000 יחידות דיור.

אני יכולה לעמוד פה על הבמה הזאת ולתת לכם דוגמאות אחרי דוגמאות לליקויים שאנחנו מעלים מדוחות המבקר. פשוט צריך גם לקרוא את העיתון. הדוגמאות נוראיות. במי זה פוגע? בתחרות החופשית, בציבור - באותו ציבור שנתן בנו את אמונו. אנחנו קיבלנו ממנו את אמונו, אבל אנחנו בגדנו באמון הזה.

נושא נוסף, שאנחנו רואים בכל פינה, הוא ניגוד עניינים. עכשיו עסקנו בנושא הניסויים בבני-אדם. רופאים במדינת ישראל באמת עושים עבודת קודש ומשתדלים לחקור, ולפעמים, מה לעשות, צריך לעשות ניסויים בבני-אדם. אבל מי שצריך לקבל את אישור ועדת הלסינקי בשביל המחקר שלו, והוא עצמו יושב בה - זה ניגוד עניינים בעליל. הדוגמאות הן חמורות הרבה יותר. כמו כן, חלוקת נכסי ציבור וקרקעות והפרטות. רק לפני שבועות ספורים עצרנו הפרטה של "עשות אשקלון". ביקשנו מהמבקר לחקור, כי עלה חשד שאולי גם כאן נתנו מתנה לאנשי שלומנו.

שינוי, אדוני היושב-ראש, חברי חברי הכנסת, החליטה להגיש אי-אמון בשל אותם חשדות, חלקם ברמה של חשדות, חלקם כבר בדרגה של בדיקה בפרקליטות, במשטרה, אצל היועץ המשפטי לממשלה אחרי בדיקה - יש רמות שונות, שלבים שונים של חשדות, ואנחנו בשינוי טוענים שאין זה ראוי שממשלה כזאת, עם כאלה גילויים, חמורים ביותר, שלא היו כמותם כנראה בתולדות מדינת ישראל, תמשיך ותעשה אותם מחדלים ואותן עוולות ואותן שחיתויות. זו מכירת נכסים של כולנו, זו מכירת ערכים שעליהם אנחנו מבססים מדינה דמוקרטית ומתקדמת כאן בישראל. תודה רבה.

היו"ר ראובן ריבלין:

אני מאוד מודה לחברת הכנסת מלי פולישוק. אדוני השר שטרית, האם אדוני מבקש להשיב עכשיו או יחד על כולן?

שר התחבורה מאיר שטרית:

אני אשיב על הכול.

היו"ר ראובן ריבלין:

אז אדוני רוצה את ההצעה הרביעית? השאלה היא אם אדוני מבקש שעכשיו ינמק יצחק וקנין. חבר הכנסת אורי אריאל, האם אדוני מסכים שש"ס תציג לפניו, כדי שהשר שטרית יוכל לענות על שתי ההצעות יחד, וממלא-מקום ראש הממשלה אולמרט ישיב על השתיים האחרות?

אורי אריאל (האיחוד הלאומי - ישראל ביתנו):

אני רוצה רק להבין דבר אחד, זה השר שטרית מבקש? אם כן, אז בסדר.

היו"ר ראובן ריבלין:

השר שטרית מבקש, אז בסדר. הסדר עכשיו הוא שש"ס תציג את נושא העוני, מאיר שטרית ישיב על שתי ההצעות יחדיו, ולאחר מכן יהיו שתי הצעות אי-אמון נוספות, ואתה, ממלא-מקום ראש הממשלה מר אולמרט, תשיב עליהן.

שר התעשייה, המסחר והתעסוקה אהוד אולמרט:

נראה לי דבר נכון לעשותו.

היו"ר ראובן ריבלין:

יפה. אני מאוד מודה לכם. אם כך בהסכמה אני מזמין את יושב-ראש תנועת ש"ס, סגן ראש הממשלה לשעבר והשר לשעבר חבר הכנסת אלי ישי. בבקשה.

אליהו ישי (ש"ס):

שלום, אדוני היושב-ראש, חברי חברי הכנסת, ב-16 באוקטובר, ביום ראשון לפני כשלושה שבועות, פסק בית-המשפט העליון פסיקה, אחת מהקשות, מהחמורות ביותר שאפשר היה לתאר לעצמנו. בית-המשפט העליון פסק, שילדים שלומדים תורה לא יקבלו אוכל. אני הייתי בטוח שיש פה איזו טעות וכנראה לא הבנתי מספיק טוב את הנאמר ברדיו. כתוב: אם אין קמח אין תורה; מה שבית-המשפט אמר: אם יש תורה אין קמח. במדינת היהודים, כשמחנכים ילדים על-פי תורת ישראל, לא יקבלו אוכל. וזה בתשובה של הממשלה, מכובדי השר שטרית. זו התשובה של משרד המשפטים. דהיינו, לבוא ולומר לאותם ילדים, יעקב דהן, דוד בן-חמו, כל הילדים האלה, עשרות אלפי ילדים - איך אני יכול להסביר, רן כהן, לאותו ילד שהוא לא יאכל?

הרי מה ההיסטוריה? ההיסטוריה היא שזה היה יום לימודים ארוך. על סמך זה בא בית-המשפט העליון ואמר - בעצם קודם כול הממשלה. הממשלה ב-2004, ב-18 באוגוסט, החליטה לתקן את חוק יום לימודים ארוך ולאפשר הזנה בבתי-הספר. תכלית החוק קובעת, שהיות שהילדים לומדים יום שלם, בפרט שיש ילדים שאין להם מה לאכול גם בבית, הם יקבלו הזנה בבתי-הספר. בא בית-המשפט העליון - באותה מידה יכול היה להחליט אחרת.

אני זוכר, היה לי תקדים, קבעתי קריטריונים לקמחא דפסחא. אמרתי, מוסדות שמחלקים אוכל לעניים כקמחא דפסחא, יקבלו סיוע ממשרד העבודה והרווחה. עתרו לבג"ץ, אדוני היושב-ראש, עתרו לבג"ץ, בני המיעוטים. אמרו, למה לנו לא? בית-המשפט העליון חייב אותי לתת גם להם קמחא דפסחא, דאג למיעוט. היום בית-המשפט העליון קם בקום ועשה ואומר: אני לילדים האלה עם הכיפה על הראש, אלה שרוצים ללמוד תורה - זה מזכיר לי את הימים החשוכים, את הגזירות שלפני מאות שנים, הרומאים שרצו לפגוע בילדים, רצו להרעיב את היהודים, לחסל את העם היהודי, כמו שהיום אירן אומרת על עם ישראל.

מפני שהם לומדים תורה בא היום בית-המשפט העליון ומחליט מה שמחליט, ומובן שאת זה הוא מחליט בתמיכה של משרד המשפטים. אני לא יודע מה היתה הכוונה. אני יודע שפה הכו באמת מכה קשה בבטן הרכה והריקה של הילדים הרעבים. באו ואמרו: הילדים האלה - סוג ב'. זאת מדינה שקבעה והנציחה את ההבדלים בין שני ילדים. אמר בית-המשפט ככה, את פרוסות הלחם האלה שאני מחזיק בידי - - -

היו"ר ראובן ריבלין:

חבר הכנסת ישי, אדוני הרי כל כך ותיק ויודע שאסור - - -

אליהו ישי (ש"ס):

אבל למה אסור? מותר להרעיב ילדים?

היו"ר ראובן ריבלין:

אסור. אדוני צודק. אדוני יאמר שאסור להרעיב ילדים.

אליהו ישי (ש"ס):

אז למה ימנעו את האוכל הזה מילדים?

היו"ר ראובן ריבלין:

חבר הכנסת ישי, יש לי כבוד גדול לאדוני.

אליהו ישי (ש"ס):

זאת הממשלה שמונעת אוכל מהילדים וגם מעלים את המחירים של הלחם.

היו"ר ראובן ריבלין:

חבר הכנסת ישי, אני מבקש מאדוני. אני נותן לו כבוד רב, אני מבקש ממנו לתת כבוד בחזרה.

אליהו ישי (ש"ס)


אבל לחם לילדים.

היו"ר ראובן ריבלין:

חבר הכנסת ישי, אדוני רוצה שאכריז על הפסקה?

אליהו ישי (ש"ס):

יש תקנון לא להרים לחם, נכון? יש תקנון שאומר, יש חוק במדינת ישראל שאומר: יש ילדים סוג ב' והם לא יאכלו. תאמרי לי את, גברת קולט אביטל, מה אני אומר לילד בן שש שהוא רעב ורוצה לאכול; אין לו אוכל, יש לו בטן ריקה, מכים אותו - מה אני אומר לו? אל תאכל. מה אני אומר לילד הזה?

קולט אביטל (העבודה - מימד - עם אחד):

אתה צודק.

אליהו ישי (ש"ס):

מה אני אומר לילדים האלה הרעבים? אפליה במדינת היהודים? במדינת ישראל? אדוני היושב-ראש מבקש את הלחם, אני אביא לך את הלחם.

היו"ר ראובן ריבלין:

רבותי, לומר מותר הכול, לעשות את הדברים האלה התקנון אוסר עלינו.

אליהו ישי (ש"ס):

אדוני היושב-ראש, אני לא יודע מה יהיה השלב הבא. היום מנעו מהילדים האלה את הלחם, מחר את החלב, מים. אני אפילו לא הייתי מעלה על דעתי ילד, אדוני היושב-ראש, שדוקר, לוקח סכין – ולצערי הרב, היו מקרים כאלה בבתי-ספר. ילד שדוקר את חברו, אני לא הייתי מוכן לשמוע שאותו ילד לא יקבל אוכל באותו יום, שיענישו אותו. למה? כיוון שיש לו כיפה על הראש הוא לא יקבל אוכל לאכול? הרי זו בושה, זו גזענות. זה דבר חמור.

חברי חברי הכנסת, היום זו באמת הצבעת אי-אמון מהרגישות ביותר, כי כל מי שמרים את האצבע נגד האי-אמון, בא ואומר לממשלה: אתם קבעתם שיש ילדים ששווים יותר מול ילדים שווים פחות. יש ילדים סוג א' ויש ילדים סוג ב'. היום הכנסת תצביע בעד זה שילדים שלומדים תורה לא יקבלו אוכל, לא יקבלו הזנה בבתי-הספר. בית-המשפט העליון יכול היה באותו חוק, באותה אמירה באותה פסיקה, לקבוע, לתקן את החוק, אם בכלל יש פה איזו קביעה בחוק. מה, החוק קובע שילדים לא יקבלו אוכל? סוג של ילדים?

באיזה רשעות אמרו, אדוני היושב-ראש - מוסדות פטור לא יקבלו את האוכל. מוכר - והשר יענה שב"מעיין החינוך התורני" מקבלים, שהם כלולים, וגם בחינוך העצמאי חלק מהילדים כלול. אבל מוסדות פטור לא כלולים. כן, יש גם תשובה כזאת. אני מניח שתהיה תשובה כזאת.

למען הגילוי הנאות ולמען הציבור שמאזין לנו, אני רוצה שיבין בדיוק מה קורה. מוסדות פטור ברובם כבר רוצים להיות מוכרים רשמית, להיכנס לרשתות של "מעיין החינוך התורני" או החינוך העצמאי. משרד החינוך אומר לו: לא. לא יודע למה, תשאל אותו. אין לו כסף. אז פעם אחת - יום לימודים ארוך הם לא יקבלו, כי יש להם כיפה על הראש; פעם שנייה - לחם הם לא יקבלו, כי הם לומדים תורה. אם יש תורה אין קמח, כך קבע חשין. פעם שלישית - גם לא יכניסו אותם למוכר. הם מוכנים להיות מוסד מוכר, חלק גדול מהם לפחות; אומרת הממשלה - לא.

צבי הנדל (האיחוד הלאומי - ישראל ביתנו):

זה לא חשין, זה הממשלה קבעה.

אליהו ישי (ש"ס):

זה גם הממשלה, לחשין היתה הזדמנות לתקן את זה. הוא יכול לבוא ולומר, רבותי, זה זועק לשמים. מה פתאום אפליה?

יצחק כהן (ש"ס):

שוויון.

אליהו ישי (ש"ס):

מה יאמר בית-המשפט לאזרחי מדינת ישראל? מה נאמר אנחנו כעם יהודי לאומות העולם, שאנחנו מפלים בין ילדים? שיש ילדים שיאכלו ויש ילדים שיישארו רעבים? הוא מגיע הביתה, גם שם אין לו אוכל; מה יאמר לאמא שלו - למה הוא כן מקבל לאכול ואני לא מקבל.

יצחק כהן (ש"ס):

מה עם עקרון השוויון של הנשיא ברק?

אליהו ישי (ש"ס):

אדוני היושב-ראש, למען האמת, לא היה לי ספק שתהיה פסיקה אחרת. היה לי ברור. גם העותרים, גם אנחנו – ציפינו, כמו כולם, שבית-המשפט העליון לא ייכנס לרגישות של ילדים רעבים. להיפך, הוא יקום ויזעק. סוף-סוף יש לו הזדמנות למצוא חן, לכאורה, בעיני הציבור החרדי הדתי, אולי. לבוא ולומר: רבותי, אני דואג למיעוט, אני לא רוצה אפליות, אני אומר: גם אלה שיש להם כיפה על הראש, גם אלה שרוצים ללמוד חינוך תורני, יקבלו שוויון בהזנה. אולי גם יגידו לילדים האלה - - -

היו"ר ראובן ריבלין:

צריך להיות הוגן. אני לא מדבר על המוזיקה, והביקורת שלך יכולה להיות אשר תהיה, וודאי שזכותך לעמוד על זכותו של הציבור לשוויון – בוודאי כאשר מכירים בו כזרם חינוכי, ולפי חוק לימוד חובה הוא מקיים את החוק. גם חברת הכנסת יולי תמיר עמדה מייד על עניין זה.

עם זאת, אנחנו צריכים להיות הוגנים כלפי השופט חשין. הוא לא דיבר על חובשי כיפה. הוא דיבר על בתי-ספר פרטיים. אם למשל יש בית-ספר שפועל לפי מסורת תנועת העבודה, שלא בפיקוח משרד החינוך - - -

דוד אזולאי (ש"ס):

הרוב הם בתי-ספר דתיים.

היו"ר ראובן ריבלין:

בכל קונצרט יש מוזיקה, בכל צירוף מלים יש מוזיקה.

אליהו ישי (ש"ס):

אדוני היושב-ראש, לא אמרתי שהשופט חשין אמר: מי שיש לו כיפה על הראש.

היו"ר ראובן ריבלין:

השתמע כך.

אליהו ישי (ש"ס):

אבל המסקנה, השורה התחתונה היא שיש אפליה מזעזעת, זועקת לשמים, שאומרת: ילדים מסוימים – נקרא להם ילדים שלומדים תורה, ילדים שרוצים ללמוד בזרם מסוים, אלה שיש להם כיפה על הראש - - -

היו"ר ראובן ריבלין:

נכון ש-99% מהילדים בבתי-הספר הפרטיים הם חרדים.

אליהו ישי (ש"ס):

אגב, אדוני היושב-ראש, חלק גדול מאוד ממוסדות הפטור רוצים להיכנס לזרמים – החינוך העצמאי, "מעיין החינוך התורני" – ולא מאפשרים להם. אז אמרתי, פעם ראשונה לא מאפשרים להם לקבל יום לימודים ארוך. העונש השני הוא שאומרים: לא תקבלו עכשיו את ההזנה. העונש השלישי: לא תיכנסו לתוך הזרמים האלה.

נניח שאותם ילדים במוסדות הפטור רוצים ללמוד בסגנון אחר, כמו שלמדו ההורים של ההורים שלך, שתיבדל לחיים.

היו"ר ראובן ריבלין:

גם ההורים שלי.

אליהו ישי (ש"ס):

גם ההורים שלך עוד למדו במסגרות הללו. אז אומרים להם היום שהם לא יקבלו אוכל. זה נראה לך הגיוני, אדוני היושב-ראש? זה בסדר? עד לאיזו רמה אפשר להגיע? אבל הממשלה אשמה לא פחות, כי הממשלה יכולה לומר לבית-המשפט העליון: אנחנו רוצים שוויון. בית-המשפט העליון היה אמור לומר לממשלה: איפה השוויון?

איך נסתכל על הילדים האלה? איך אנחנו, חברי הכנסת, נביט בעיניים של הילדים האלה? מה נאמר להם, היום הצבענו שלא תקבלו אוכל? ברוך השם, אנחנו חברי הכנסת יושבים ואוכלים טוב מאוד, ברוך השם. אף אחד לא נראה לי מוזנח, אף אחד לא צנום, כל אחד עומד על התפריט – במסעדות, בכל מקום, התפריט הכי טוב שיכול להיות. כולנו דשנים ורעננים, אוכלים מצוין.

בושה וחרפה, כנסת ישראל, ממשלת ישראל – בית-המשפט העליון אומר לאותם ילדים: תישארו רעבים. לא נורא, לא תאכלו. למה? כי לא מוצא חן בעינינו זרם החינוך שלכם, צורת החינוך שלכם.

אני מאוד מקווה שבהצבעת אי-אמון כזאת לא יהיה עניין של משמעת סיעתית, אלא כל אחד יפנה אל הרגש שלו. כל מי שבא להצביע, כשהוא נכנס הביתה לישון הלילה, מביט ורואה את הילדים הקטנים שלו או את הנכדים שלו, והוא מכסה אותם, נותן נשיקת לילה טוב ויודע שהם אכלו ארוחת ערב – שיחשוב באותו רגע שיש רבבות ילדים שישנים רעבים, יש רבבות ילדים שלא מצליחים להירדם כי הם רעבים, והם לא מצליחים לישון. הם בוכים: אמא, אני רוצה לאכול. אמא בוכה שאין לה מה לתת להם לאכול. גם בבית-הספר הפלו אותם לרעה.

כשמצביעים היום על האי-אמון, הייתי מצפה גם מטומי לפיד, יושב-ראש האופוזיציה – הוא איננו פה היום, הוא לא פה. פעם אחת הוא כבר פגע. חלק גדול מאוד מהעוני שקורה פה – הוא בעצם אשם בו. ציבור גדול משכבות הביניים הוא הוריד אל מתחת לקו העוני. הוא דיבר בשם שכבות הביניים. איפה הזעקה של יושב-ראש האופוזיציה? מה קרה? משום שהם דתיים, משום שהם לומדים תורה אסור לתת להם לאכול, צריך להרעיב אותם? למה לא שמענו את קולו?

אדוני היושב-ראש, אני באמת מזדעזע, מזועזע, כאוב, כואב. אני מסתובב במוסדות הללו ואני רואה את הילדים הצנומים. אנחנו מכירים את הגזירות של הממשלה, אדוני היושב-ראש: הקיצוץ בקצבאות הילדים, פגיעה בתשלומי העברה, בדמי אבטלה, בחד-הוריות. ובאמת ובתמים, דבר שלא היה מעולם: חבר הכנסת איציק כהן סיפר לי כמה סיפורים כאלה, שבמסגרת בתי-הספר, בהזנה, במסגרת הפעולה החשובה הזאת, לפחות, יש ילדים שלוקחים פרוסת לחם, את הפרוסה שהבאתי היום, ושמים בתיק. המורה שואל את הילד: חמוד, למה אתה עושה את זה? והוא אומר: לאמא שלי אין אוכל, אז אני רוצה להביא לה את זה הביתה. סיפור אמיתי, סיפורים אמיתיים, חדשות לבקרים. הוא אומר: אחותי הקטנה, בבית-הספר שלה לא נותנים לה אוכל. אז הוא לוקח לחם, או קציצה בשקית.

זו לא שערורייה במדינת ישראל, במדינת היהודים, חוסר שוויון, אפליה? אבל, על זה נאמר: כאשר יענו אותו, כן ירבה וכן יפרוץ.

היו"ר ראובן ריבלין:

תודה ליושב-ראש תנועת ש"ס וסגן ראש הממשלה לשעבר, חבר הכנסת אלי ישי. אני מזמין את השר מאיר שטרית לענות בשם משרד ראש הממשלה  על שתי הצעות האי-אמון, על הצעת שינוי ועל הצעת ש"ס.

שר התחבורה מאיר שטרית:

אדוני היושב-ראש, רבותי חברי הכנסת, ראשית, להצעת שינוי – הצעת אי-אמון בשל השחיתות השלטונית שפשתה בצמרת השלטון. אני יכול להציע לחברת הכנסת מלי פולישוק לחזור בה מהצעת האי-אמון, כי אז לא אהיה חייב להגיב, אבל אם את רוצה שאגיב - - -

מל פולישוק-בלוך (שינוי):

אני מאוד נהנית מהתגובות שלך בזמן האחרון.

שר התחבורה מאיר שטרית:

אז אם את רוצה שאגיב, אני אגיב.

צבי הנדל (האיחוד הלאומי - ישראל ביתנו):

אני במקומך לא הייתי מגן על השלטון היום.

שר התחבורה מאיר שטרית:

התחלת את הנאום שלך בכך שאמרת שאת באה כנציגה של מפלגה ששמה לה למטרה להילחם בשחיתות. כשקראנו בעיתון בשבת את הסיפור עם יושב-ראש המפלגה - - -

רשף חן (שינוי):

רק שהכתב ציין בסוף שהוא סיים את עבודתו לפני שנבחר לכנסת בפעם הראשונה, בשנת 1999.

היו"ר ראובן ריבלין:

יושב-ראש סיעת שינוי, אני רוצה להזכיר לך שהתקנון אומר שאתם מגישים הצעת אי-אמון והשר משיב. אם תרצו אחר כך להשיב על תשובת השר, תגיש לי בהתאם לתקנון.

מל פולישוק-בלוך (שינוי):

כשר המשפטים לשעבר כדאי שתסתכל על האותיות הקטנות.

רשף חן (שינוי):

אני רק מפנה את תשומת לבו שלא לחזור על אי-אמת שנכתבה בעיתון, והכתב עצמו, בסוף הכתבה, ציין זאת.

היו"ר ראובן ריבלין:

אומר לך, השר אומר שלא כדאי לחזור על אי-אמת שאתה אומר.

יוסף פריצקי (צל"ש - ציונות, ליברליות ושוויון):

מה היה, ספר לנו?

שר התחבורה מאיר שטרית:

אני מנסה.

רשף חן (שינוי):

אני בטוח שהוא לא רוצה - - -  על אי-אמת.

היו"ר ראובן ריבלין:

אם זה לא אמת, אני מציע שהשר יתבע את העיתון.

יצחק כהן (ש"ס):

מה קראת?

שר התחבורה מאיר שטרית:

יצחק כהן, אני בהחלט אומר תמיד שלגבי כל עיתון צריך לקחת הכול בעירבון מוגבל, חוץ מהתאריך והמחיר. אבל זה מה שנכתב בעיתון, באותיות גדולות.

יצחק כהן (ש"ס):

מה?

שר התחבורה מאיר שטרית:

יצחק כהן, אל תיתמם, תן לי לומר את דברי.

רשף חן (שינוי):

- - - הדוח של מבקר המדינה.

שר התחבורה מאיר שטרית:

על-פי מה שכתוב בעיתון, יושב-ראש תנועת שינוי היה שותף בחברה שהיו שותפים לה עורך-הדין הפרטי שלו, שאחר כך הוצע כיועץ משפטי לממשלה, ועורך עיתון "מעריב".

רן כהן (מרצ-יחד):

שהוא הציע.

שר התחבורה מאיר שטרית:

שהוא הציע.

מל פולישוק-בלוך (שינוי):

במרס 1999.

שר התחבורה מאיר שטרית:

ולא טרח לומר לממשלה לפני מינויו לתפקיד שר המשפטים – על-פי החוק, כל שר צריך להודיע אם יש לו ניגוד אינטרסים, הוא צריך להודיע על כל רכוש או כל חזקות בחברות, על-פי החוק.

יצחק כהן (ש"ס):

כשהוא היה שר המשפטים?

מל פולישוק-בלוך (שינוי):

הוא לא היה חבר הכנסת.

שר התחבורה מאיר שטרית:

הוא היה חבר הממשלה.

היו"ר ראובן ריבלין:

חברת הכנסת פולישוק. חבר הכנסת יצחק כהן.

יצחק כהן (ש"ס):

אני לא מאמין.

היו"ר ראובן ריבלין:

חבר הכנסת יצחק כהן, אולי תקנון הכנסת יאפשר לך לדבר כל הזמן באופן סימולטני עם אחרים. כרגע הוא לא מאפשר לך. חברת הכנסת פולישוק, הוא משיב לך.

שר התחבורה מאיר שטרית:

לכן, אני אומר לחברת הכנסת פולישוק: טלי קורה מבין עינייך. המונח "שחיתות" נמצא בשימוש מוגבר בימים אלו, הוא נישא בפי כול – פוליטיקאים, משפטנים וכמובן עיתונאים. שחיתות היא טרמינולוגיה עכשווית בוויכוח הפוליטי, והיא מוטחת משמאל לימין ולהיפך, בין מפלגות דתיות לחילוניות ולהיפך. ברור לכול שלא כל דבר המכונה שחיתות בפיו של פוליטיקאי הוא אכן שחיתות, וברור עוד יותר שלא כל מה שמושחת - בכל איש, מפלגה, או גוף ציבורי אחר - נשטף באורה של הביקורת הציבורית.

ההתייחסות העניינית היחידה שראוי וצריך להפעיל ביחס לעניינים המכונים שחיתות יכולה להיות באופן סיווגה. אין חולק שכל מעשה הנופל בתחומה של האחריות הפלילית, צריך שיהיה מטופל בכל האמצעים שיש בידי מערכת המשפט וגורמי הפיקוח והאכיפה. לעומת זאת, כל דבר שאיננו נופל בתחום של הדין הפלילי - צריך שיעמוד למבחן ציבורי.

התחושה שנותנים גורמים מסוימים, שכלו כל הקצים ושמדינת ישראל מצויה על פי תהום, כהגדרתם, מקדמת דיון ציבורי רדוד ומתלהם. בדיקת הנושאים שעולים מפעם לפעם בהקשרים של מינהל לא תקין וחשש לשחיתות, ראוי שתיעשה לגופו של מקרה ובאופן אחראי ואובייקטיבי. כך עושה מבקר המדינה בעבודתו, והשבוע החלה את עבודתה ועדת החקירה הפרלמנטרית לגילוי השחיתות בממשל בישראל.

כזכור, הממשלה תמכה בהסמכת ועדת החוקה, חוק ומשפט, בראשות חבר הכנסת מיכאל איתן, לשמש ועדה פרלמנטרית שתחקור את נושא השחיתות הציבורית. הוועדה תבדוק את תפקוד הגורמים המופקדים על המאבק בשחיתות - מבקר המדינה, מערכת אכיפת החוק. הוועדה תעבוד מול מבקר המדינה ומול זרועות מערכת אכיפת החוק ותקבל מהם דיווחים על ההתמודדות שלהם במלחמה בשחיתות בממשל בישראל ועל הקשיים העומדים בפניהם. בנוסף, הוועדה הודיעה כי תגיש בתוך שבועיים הצעת חוק להרחבת סמכויותיה.

לכן, חברים, נראה לי שהממשלה איננה מתעלמת מהתופעה. הממשלה תמכה בהעברת ההצעה שהובאה לכנסת לוועדה ובהקמת ועדת חקירה פרלמנטרית לעניין הזה.

אני רק מציע - השימוש במונח הזה הוא חרב פיפיות; אפשר להשתמש בו כלפי כל אדם. בכוונה השתמשתי, חברת הכנסת פולישוק, בדוגמה שפורסמה בעיתונים ואינני יכול להעיד אם היא - - -
מל פולישוק-בלוך (שינוי):

אין לך שום דבר ממשי אחר.
שר התחבורה מאיר שטרית:

אני לא יודע אם היא נכונה, אינני יכול להעיד אם היא נכונה או לא נכונה - לא מתפקידי לבדוק את זה. אני בכוונה מעיר, כיוון שכשמעירים לאחרים, צריך להיזהר, כי מעירים גם למפלגה שלכם באותה מידה.
רשף חן (שינוי):

- - -
מל פולישוק-בלוך (שינוי):

ממש לא, זה בדיוק העניין.
רשף חן (שינוי):

לא באותה מידה ולא - - -
נסים דהן (ש"ס):

על זה נאמר: מי שגר בבית של זכוכית, שלא ישבור - - -
מל פולישוק-בלוך (שינוי):

- - -
היו"ר ראובן ריבלין:

יש עוד כמה פתגמים. אומרים שמי שהולך עם חמאה על הראש, שלא יסתובב בשמש בלי כובע. יש עוד, יש גם יש.
מל פולישוק-בלוך (שינוי):

- - -
היו"ר ראובן ריבלין:

יש גם שקר החן והבל היופי. יש כל מיני - ובא לציון גואל.
שר התחבורה מאיר שטרית:

אדוני היושב-ראש, נראה לי שאין מקום להצעת אי-אמון בעניין הזה ואני מציע להסיר אותה מסדר-היום.
היו"ר ראובן ריבלין:

תודה רבה.
שר התחבורה מאיר שטרית:

להצעה השנייה, של חבר הכנסת אלי ישי. חבר הכנסת אלי ישי, אני רוצה לומר שהנושא  נדון בשבוע שעבר והשבתי בהרחבה רבה על שאילתא בעל-פה ארוכה מאוד. היא עלתה, באותו נושא, בשבוע שעבר - על העניין של ההזנה לתלמידי בית-ספר.

עניתי אז בשם משרד ראש הממשלה, על בסיס שאילתא בעל-פה: א. כל הגורמים המעורבים בעניין - משרד האוצר, משרד המשפטים ומשרד ראש הממשלה - קבעו - והעניין נבדק גם בבג"ץ - שהם לא יכולים לשתף במפעל ההזנה את המוסדות שאינם מוסדות - מה שנקרא פטור שאיננו מוכר. מדוע?
יצחק כהן (ש"ס):

למה?
שר התחבורה מאיר שטרית:

אני אסביר מה ההיגיון שעומד מאחורי זה - ההיגיון לפחות מבחינה משפטית. מה ההיגיון שעומד מאחורי זה? המוסדות הללו לא נמצאים תחת פיקוח משרד החינוך, הם לא מקבלים את הסילבוס - - -
נסים זאב (ש"ס):

הם כן נמצאים.
יצחק כהן (ש"ס):

הם כן תחת פיקוח.
נסים זאב (ש"ס):

עובדה שמשרד החינוך תומך בהם.
קריאות:

- - -
שר התחבורה מאיר שטרית:

חברים, תומך בהם, מממן אותם. הם לא נמצאים בפיקוח של משרד החינוך.

יצחק כהן (ש"ס):

כן בפיקוח של משרד החינוך.
שר התחבורה מאיר שטרית:

חברים, חבל על הוויכוח על עובדות.
יצחק כהן (ש"ס):

אדוני השר, מטעים אותך.
שר התחבורה מאיר שטרית:

הם לא נמצאים בפיקוח משרד החינוך.
היו"ר ראובן ריבלין:

חבר הכנסת יצחק כהן, אולי - - -
יצחק כהן (ש"ס):

- - -
היו"ר ראובן ריבלין:

יושב-ראש תנועת ש"ס, אותך אני מכבד, את יצחק כהן אני אוהב, אבל אני לא יודע מה לעשות אתו. אם לא תטילו משמעת - יאיר פרץ - פשוט תשתלטו עליו.
יצחק וקנין (ש"ס):

אדוני, כלומר, הם לא מפוקחים על-ידי משרד החינוך.
היו"ר ראובן ריבלין:

חבר הכנסת וקנין, תודה.
יצחק וקנין (ש"ס):

- - - בקטע הקטן הזה - - -

שר התחבורה מאיר שטרית:

רגע, עוד לא גמרתי. חבר הכנסת וקנין, תן לי לסיים את דברי.
יצחק וקנין (ש"ס):

- - -
שר התחבורה מאיר שטרית:

תן לי לסיים את דברי.
היו"ר ראובן ריבלין:

חבר הכנסת וקנין, אני לא מבין.
שר התחבורה מאיר שטרית:

אני עוד לא עניתי, ואתה כבר מגיע למסקנות? תן לי לסיים את דברי. קודם כול אני מסביר את הצד המשפטי.

מאחר שהם מוסדות לא מוכרים, לא מפוקחים על-ידי משרד החינוך, הם לא לוקחים עליהם את האחריות להפעיל את הסילבוס של משרד החינוך בתוכנית הלימודים, הם גם לא יכולים להיות שותפים - לעשות מה שהם מבינים בתוכנית החינוך שלהם, ולקבל זכויות אחרות. זאת הסיבה שמבחינה משפטית - - -
אליהו ישי (ש"ס):

- - -
יולי תמיר (העבודה - מימד - עם אחד):

אוכל זה פרס - - -?
שר התחבורה מאיר שטרית:

אני מבקש לא להפריע לי.

זאת הסיבה שמשרד המשפטים וגם משרד האוצר וגם משרד ראש הממשלה קבעו שהם לא ישתתפו במפעל ההזנה.

אני אמרתי בשבוע שעבר לחבר הכנסת גפני, שהעלה את הסוגיה: בעיני, על בסיס נורמטיבי, אין סיבה לקפח ילדים גם בחינוך הזה.
היו"ר ראובן ריבלין:

נכון.
שר התחבורה מאיר שטרית:

ואמרתי לחבר הכנסת גפני: אדוני חבר הכנסת גפני - ואני אומר לך, אדוני חבר הכנסת אלי ישי - אתם מחוקקים. הרי הטענה היא שהחוק לא מאפשר את זה. מה הבעיה? תיזמו הצעת חוק, תביאו אותה לכנסת - - -
קריאות:

- - -

אליהו ישי (ש"ס):

אני יכול שאלה?
שר התחבורה מאיר שטרית:

מאה אחוז. תשנו את המצב בחקיקה, זה מה שאני הייתי עושה לו הייתי בנעליים שלכם.
היו"ר ראובן ריבלין:

כבוד השר, שואל אלי ישי - אתה לא ליד הרמקול - הוא שואל שאלה פשוטה: האם אתה תעודד חקיקה כזאת וותתמוך בה?
אליהו ישי (ש"ס):

אדוני השר, אני שמח על מה שאתה אומר, לפחות על הסיפא של דבריך. חבר הכנסת משולם נהרי הגיש הצעת חוק - -
שר התחבורה מאיר שטרית:

מאה אחוז. תבוא לוועדת שרים לחקיקה.

אליהו ישי (ש"ס):

- - לפני כמה חודשים. הרי הוא בחן, הוא ראה שזה מה שהולך לקרות. הוא לא האמין שבית-המשפט העליון יאמר מה שאמר, אבל בכל מקרה הכנו הצעת חוק. הנה היום אתה אומר שהממשלה תתמוך. אתה יודע מה - תחילה של שפיות לפחות.

היו"ר ראובן ריבלין:

יש גם דחיפות. חבר הכנסת ישי, יש גם דחיפות. ייתכן שאפשר לבקש שחרור מחובת הנחה.
אליהו ישי (ש"ס):

היא כבר בוועדת הכספים אחרי קריאה טרומית.
משולם נהרי (ש"ס):

- - -
אליהו ישי (ש"ס):

אפשר להעביר אותה בקריאה ראשונה, שנייה ושלישית.
נסים דהן (ש"ס):

- - -
מל פולישוק-בלוך (שינוי):

- - -  יחד עם השחרור מחובת הנחה - - - זה הולך אצלם יחד.
שר התחבורה מאיר שטרית:

חבר הכנסת אלי ישי, בהכירך את משנתי החברתית, אני ודאי לא אוכל שלא לתמוך בהצעת החוק בוועדת שרים לחקיקה. ודאי שאני אתמוך בהצעת החוק. כשאני אומר את זה, אני מציע כחבר הכנסת לחבר הכנסת - - -
משולם נהרי (ש"ס):

- - -

שר התחבורה מאיר שטרית:

אין סיבה שלא תגישו הצעת חוק, ואני מודיע לך שאני אישית ודאי שאתמוך בהצעת החוק הזאת. גם אם לא תקבל תמיכה ממשלתית, זו לא בושה להיאבק על נושא מסוים. כמה חוקים העברתי אני בכנסת בניגוד לדעת הממשלה - לרבות, אגב, החוק שעליו מתבסס עכשיו מפעל ההזנה. חוק יום חינוך ארוך - חבר הכנסת אלי ישי - העברתי אותו בכנסת אחרי 12 פעמים - - -
היו"ר ראובן ריבלין:

חברים, יש פה כותרת. יש פה כותרת. חבר הכנסת נהרי, מה אתה רוצה. הוא משיב לך ברצינות.
שר התחבורה מאיר שטרית:

אף שהממשלה התנגדה העברתי את החוק - על אפה ועל חמתה של הממשלה – פה-אחד בכנסת. ועובדה - חוק יום חינוך ארוך פועל. אומנם, חבר הכנסת אלי ישי, חוק יום חינוך ארוך פועל לא לפי כוונת המחוקק.
משולם נהרי (ש"ס):

תגיד - - -
שר התחבורה מאיר שטרית:

אדוני היושב-ראש, כוונת המחוקק היתה - אני מדגיש אותה - - -
משולם נהרי (ש"ס):

כל ילדי היישוב - - -
היו"ר ראובן ריבלין:

חבר הכנסת נהרי, אני לא מבין מה הצעקות.
שר התחבורה מאיר שטרית:

תן לי לסיים את דברי. כוונת המחוקק היתה, שתלמידים יהיו בבית-הספר - זו היתה כוונתי בחקיקה הזאת, כך כתוב בחוק - שתלמידים בכל בתי-הספר בארץ יהיו בבית-הספר מ- 08:00 עד 17:00, אחר-הצהריים, עם שעת הפסקה בצהריים - עם ארוחה, עם העשרה חינוכית אחרת, גם חינוך לא-פורמלי, כמו מוזיקה, אמנות, חוגים, עזרה בשיעורי-בית - הכול על-ידי המדינה. ואז היינו משחררים את האמהות לעבוד "פול טיים ג'וב", במשרה שנייה במשפחה, ולפרנס את משפחתן. כך האמא לא תצטרך לדאוג לילדים אחרי-הצהריים, למשפחתון או לדבר אחר, והילדים יהיו חופשיים – יש לתת להם הזדמנות שווה. לצערי הרב זה לא קרה, חבר הכנסת אלי ישי, ואתם אשמים בכך.
רשף חן (שינוי):

למה? למה זה לא קרה?
משולם נהרי (ש"ס):

- - -

שר התחבורה מאיר שטרית:

אתם אשמים בכך - - -
קריאות:

- - -
שר התחבורה מאיר שטרית:

אני אסביר למה אתם אשמים בכך.
היו"ר ראובן ריבלין:

נא לשבת, חבר הכנסת נהרי.
שר התחבורה מאיר שטרית:

חשבתי שתסתקרנו. אתם אשמים בכך - ואני אמרתי לכם את זה בממשלה הקודמת, שאתם חשבתם אותה לי לרעה, ואלוהים חשב אותה לי לטובה. הרי כזכור לך - - -

משולם נהרי (ש"ס):

מה אתה, יפתח הגלעדי?
שר התחבורה מאיר שטרית:

כזכור לך, בממשלה הקודמת הנושא המרכזי שאני הייתי אמור לטפל בו, בסיכום עם ראש הממשלה, היה החינוך - -
היו"ר ראובן ריבלין:

חבר הכנסת נהרי, זה בלתי אפשרי.
שר התחבורה מאיר שטרית:

- - וכזכור, אתם הטלתם וטו על המינוי שלי לשר החינוך. לו זה קרה היה יום חינוך ארוך והיתה הזנה לכולם, בלי יוצא מהכלל. זה לא קרה, כי אתם נתתם יד כדי שזה לא יקרה. לכן אני אומר: אתה רואה, לפעמים גלגל מסתובב לו בעולם - - -
היו"ר ראובן ריבלין:

מאה אחוז.
שר התחבורה מאיר שטרית:

למרות זאת, אדוני חבר הכנסת אלי ישי, אני אומר לך: אני תומך בחוק, כי אני חושב שהוא נכון, שצריך לתת הזנה בלי הבדל בין ילד לילד, לפי אמצעי המדינה, על בסיס קריטריונים שווים לכולם.

לכן, אדוני היושב-ראש, אני מציע להסיר את ההצעה מסדר-היום. זה איננו נושא שצריך להגיש עליו אי-אמון, ובמקום זאת להגיש הצעת חוק - זה דבר נכון לעשות.
היו"ר ראובן ריבלין:

תודה רבה. חבר הכנסת אלי ישי, יצאה פה בשורה מטעם ראש הממשלה. חבר הכנסת שטרית נמצא כאן, בשם ראש הממשלה, ואומר שהוא יתמוך בהצעת חוק אשר תשווה בין ילדים בחינוך הפרטי לבין ילדים בחינוך שהוא תחת פיקוח משרד החינוך.
משולם נהרי (ש"ס):

אני רציתי רק לחזק - - -
היו"ר ראובן ריבלין:

יפה, אז בשביל מה לחזק יותר? בסדר, אני אציע מייד לפעול.

אליהו ישי (ש"ס):

אדוני היושב-ראש, קודם כול אני אומר תודה רבה לשר התחבורה על שהוא באופן אישי יתמוך בוועדת שרים לחקיקה, וגם אם זה יבוא לממשלה - אני לא יודע אם הוא יוכל לתמוך בניגוד להחלטת הממשלה. אני מקווה שהממשלה אז - - -

היו"ר ראובן ריבלין:

עומד פה מאיר שטרית בשם ראש הממשלה.

אליהו ישי (ש"ס):

אבל, הוא לא מתחייב בשם הממשלה שזה יעבור. הוא לא מתחייב שהממשלה תאשר את החוק. זו התחייבות אישית שלו. יש הבדל. אם הוא אומר שהממשלה תומכת בתיקון החוק זה עניין אחר לגמרי.

היו"ר ראובן ריבלין:

הוא קורא לך ליזום את החוק ולקדם אותו.

אליהו ישי (ש"ס):

כבר יזמנו את החוק. חבר הכנסת נהרי יזם אותו, והחוק כבר נמצא לקראת קריאה ראשונה. זו נקודה ראשונה.

היו"ר ראובן ריבלין:

אני מציע שנוכח הודעתו של השר המקשר, בשם ראש הממשלה, אני אפעל לקדם את הליכי החקיקה.

אליהו ישי (ש"ס):

תודה.

היו"ר ראובן ריבלין:

אני חושב שהדבר חשוב מאוד.

אליהו ישי (ש"ס):

אדוני היושב-ראש בחוכמתו, בהגינותו וברגישותו יתמוך ויקדם, אבל ברשותך, קודם כול, לא קיבלנו תמיכה של הממשלה, קיבלנו תמיכה של אחד מהשרים. אני מאוד מקווה שכשהצעת החוק תבוא לקריאה ראשונה, הרבה שרים והרבה חברי כנסת יצביעו אתנו. אבל אני חוזר ואומר: מדוע משרדי הממשלה השונים, אם האוצר, אם החינוך ואם ראש הממשלה, לא יתמכו לאלתר בכך שהילדים האלה יקבלו אוכל? אי-אפשר למנוע מהם את האוכל עכשיו.

היו"ר ראובן ריבלין:

תודה רבה. רבותי, גם חבר הכנסת רשף חן וגם חברי סיעת ש"ס, אתם יכולים להשתתף בדיון הכללי ולומר את הדברים שאתם רוצים לומר. למשל, אם חבר הכנסת טומי לפיד רוצה להגיב, ניתן לו זמן מיוחד בדיון, או אם אתה, חבר הכנסת רשף חן, רוצה להגיב בדיון הכללי שמתחיל מייד לאחר הצעות האי-אמון, נימוקיהן ותשובת השרים. מתחיל דיון כללי ואתם הראשונים. אתה ראשון, חבר הכנסת רשף חן.

מל פולישוק-בלוך (שינוי):

זה לא יכול להיות על-חשבון - - -

רשף חן (שינוי):

יש לנו מה לומר על ההצעות לסדר.

היו"ר ראובן ריבלין:

תודה. רק הצעתי לכם.

יעלה ויבוא חבר הכנסת אורי אריאל לנמק את הצעת האי-אמון של סיעת האיחוד הלאומי בנושא: התייקרות הלחם והעוני הגובר. המועמד להרכיב את הממשלה הוא חבר הכנסת בני אלון. זה בסדר. חבר הכנסת אורי אריאל, בשמו ובשם האיחוד הלאומי - מפד"ל - ציונות לאומית דתית. בבקשה.

חבר הכנסת אליעזר כהן, האם אתם כבר מקדמים את הנושא של פגיעה בחפים מפשע כתוצאה מפעולת טרור שאינה פעולה של ארגון טרור? טרור פלילי?

אליעזר כהן (האיחוד הלאומי - ישראל ביתנו):

כן, מקדמים - - -

היו"ר ראובן ריבלין:

למה להצר? הרי חזינו, הדברים האלה קורים במחוזותינו.

אורי אריאל (האיחוד הלאומי - ישראל ביתנו):

אדוני היושב-ראש, חברי חברי הכנסת, אדוני שר התמ"ת וממלא-מקום שר האוצר, כידוע לכולנו הלחם הוא מצרך יסודי, הוא מצרך בסיסי, ולא מהיום. אצלנו, היהודים, נדמה לי כמו גם בדתות אחרות שאינני בקיא בהן, יש ללחם ברכה מיוחדת - "המוציא לחם מן הארץ". יש ברכה  לפני אכילתו, כפי שאמרתי, ויש ברכה מיוחדת אחרי אכילתו. לא כולם פה מקפידים בברכות, אבל כולם מכירים בכך שהלחם הוא מצרך יסודי ובסיסי, שמצריך התייחסות מיוחדת, ולכן נמצא תחת פיקוח שלך, אדוני השר.

אדוני השר, יתרונך הפעם שאתה יכול להתייעץ עם שר האוצר התייעצות שקטה, נוחה, ואתה גם מתייעץ אז עם איש חכם ואתה יכול להגיע למסקנה. אלא שאתה וראש הממשלה, שעמד פה אך לפני שבוע, בפתיחת הכנס הזה, והסביר על המדיניות החברתית החדשה, שתתחשב בעניים, שכידוע מספרם הולך וגדל בעקבות המדיניות היוצאת מן הכלל של ראש הממשלה - עוד הוא מדבר ויוצא צו חתום על העלאת מחירי הלחם. פשוט יוצא מן הכלל.

ומה עושים במדינה מתוקנת כמו מדינת ישראל, שהחיינו וקיימנו? מקימים ועדה; אבל לא סתם ועדה, חברים. בראש הוועדה עומד ראש הממשלה, ויחד אתו המשנה, מר פרס, ויחד אתם שר התמ"ת. שלושה אנשים הכי בכירים במדינה.

צבי הנדל (האיחוד הלאומי - ישראל ביתנו):

גם ממלא-מקום ראש הממשלה וגם שר האוצר.

אורי אריאל (האיחוד הלאומי - ישראל ביתנו):

כן. היתרון הוא שהם נשארים שלושה. הפורום לא גדל. זה יתרון. זה חיסכון כספי, דרך אגב, בהוצאות הממשלה.

יושבים בוועדה, ובוודאי עוד מעט מר אולמרט, שר האוצר, יסביר לנו מה העליתם בחכתכם. ודאי איש בשורות אתה - לא לנו, אלא לאומה, לעניים, לאנשים שאין להם.

אני שואל את עצמי,  מתי מישהו מהשרים פה הלך לקנות לחם.

שר התעשייה, המסחר והתעסוקה אהוד אולמרט:

אני, הבוקר.

אורי אריאל (האיחוד הלאומי - ישראל ביתנו):

או, הנה אומר שר האוצר: אני, הבוקר. טוב, הנה שר אחד. אולי נשמע בהמשך, אם תוכל לעשות סקר, אדוני שר האוצר, מתי למשל ראש הממשלה קנה לחם. לפני 30 שנה? אולי 40? מי יודע?

אליהו ישי (ש"ס):

אדוני היושב-ראש, מישהו מחברי הממשלה יודע כמה עולה לחם?

אורי אריאל (האיחוד הלאומי - ישראל ביתנו):

הם לא קונים לחם, הם לא יודעים כמה זה עולה.

היו"ר ראובן ריבלין:

איזה לחם? לחם לבן? לחם אחיד? חלה? למה אדוני מתכוון?

אורי אריאל (האיחוד הלאומי - ישראל ביתנו):

חברים יקרים, לחם אחיד עולה 3.45 שקלים. הלחם הפרוס יקר הרבה יותר, אף שהאנשים שאין להם צורכים דווקא אותו, דבר שנראה כאבסורד. הם לוקחים לחם פרוס, למה? כי הוא פרוס דק וכשעושים סנדוויץ' לילדים לא "מבזבזים" לחם. והם משלמים יותר מאשר האדם הרגיל. מי שלא קונה לחם ולא קונה חלב, אלא תמיד זה נמצא ותמיד מביאים לו את זה בהובלה הביתה, אין לו מושג על מה מדברים בכלל. בדרך כלל הוא גם לא אוכל לחם. למה צריך לחם? הוא אוכל דברים אחרים.

משולם נהרי (ש"ס):

זה לא המזון העיקרי. יש כאלה שאוכלים רק לחם.

אורי אריאל (האיחוד הלאומי - ישראל ביתנו):

נכון, הוא לא אוכל לחם בכלל.

אנחנו באיחוד הלאומי חושבים שצריך להיות בעניין הזה שינוי לאלתר, ויפה יעשה שר האוצר, או מי שיהיה שר האוצר עוד מעט, אם יודיע פה היום, עכשיו, על הורדה וחזרה למחיר הקודם. מדוע אתם צריכים לעשות את זה כשבאותו זמן אתם נותנים תוספות והקלות לעשירים? אפשר לשנות את סדרי העדיפויות.

האיחוד הלאומי, שעוזר רבות לעמותה "אורות חסד" ולעמותות צדקה נוספות - אנחנו רואים איך הציבור העני בישראל חי. הוא חי הודות לאנשים רבים במדינת ישראל שנותנים צדקה ונותנים מעשר, וברוך השם, הציבור הישראלי לא נראה כמו הממשלה שלו. הממשלה הזאת צריכה מזמן ללכת הביתה, ועל כך אנחנו מגישים את האי-אמון.

עמד פה לפני שבוע ראש הממשלה, פתח את המושב, לא הזכיר במלה אחת את המגורשים שנמצאים בבתי-המלון. מי מהם שרוצה לאכול בשעה 22:00 כי הוא בא מאוחר מהעבודה, אין לו אוכל. אין לו לחם, אין לו שום דבר, כי המסעדה בבית-המלון סגורה. הם דורשים לצאת מבתי-המלון. רוצים ללכת לבתיהם. לא אלה שהיו להם, לבתים החדשים. אבל ראש הממשלה עוד לא מצא זמן לטפל בסוגיה, הוא גם לא מזכיר אותם בשום מלה; בשבילו הם פשוט שקופים. הם שקופים. העניים שקופים. בכלל, מה הוא צריך את האזרחים?  מפריעים לו. אולי אפשר לנהל את זה בלי האזרחים. וכך הוא מנסה לעשות את זה, כמו שהוא מנסה לעשות את זה בלי סיעתו ובלי ביקורת.

נכון עשתה סיעת שינוי בהגישה את הצעת האי-אמון שלה, וההודעות של שר התחבורה, עם כל הכבוד, על איזו כתבה עיתונאית לא עושות שום צדק ואין בהן שום יושר גם אם יש לך טענה כלפי אדם נוסף. נניח שיש משהו בטענה - נראה שלא, אני מקווה שלא - נו, אז מה, אז כל השאר בטל בזה, כי תקפת מישהו אישית?

כבר נאמר שאם אין קמח אין תורה. ככל שהציבור יותר עני הוא צורך יותר לחם, כי אין לו ברירה, כי זה מה שאוכלים כולנו. כולנו אוכלים לחם, העניים יותר. אני אומר לך, אדוני שר האוצר, היזהרו בבני עניים, כי מהם תצא תורה. אתם יכולים לזלזל בהם, אתם יכולים לפגוע בהם, אבל יש לכל דבר גבול, והגבול מגיע; יום אחד הוא מגיע. הציבור לא יסבול את זה, ובצדק. יש יותר ממיליון אנשים מתחת לקו העוני, אבל אתם עוד פעם מקימים ועדה, כי הוועדה בטח תפתור את זה. אדוני הגיש תקציב מדינה, אבל לא ראינו את שינוי המדיניות. אולי יפרט השר מה השינוי שמופיע בתקציב המדינה שהונח על שולחננו. אני לא מצאתי.

השר פינס, היום שר הפנים, בעבר, כשלא היה בממשלה, בהעלאת מחיר הלחם הקודמת, יצא בשצף קצף נגדה. היום הוא לא זוכר את זה. הוא לא פה, כי הוא יחד עם שרון מתקוטטים בתוכם על בוקי סריקי, אבל לטפל באנשים, זה לא, זה לא בתחום אחריותו. הוא יגיד שהוא לא ידע מזה, שעשה את זה שר האוצר. כרגיל, בורחים מאחריות. אף פעם לא היתה אחריות קולקטיבית בממשלה הזאת וכנראה גם זה לא ישתפר.

העלאה של יותר מ-6% במחירי הלחם בגלל התייקרות הדלק וסיפורים, היא מעשה שלא צריך להיעשות. יש אלטרנטיבות, ושר התעשייה יודע אותן. הניסיון לדבוק בעיקרון, כי כך קבעו פעם, שבכל פעם שיש עלייה במחיר הדלק וכו' יעלו את מחיר הלחם, הוא אטימות לב; אלה דברים שלא ראויים, בטח לא בעם היהודי שמפורסם במידות החסד, הצדק והערבות ההדדית.

הצעת האי-אמון שהגשנו – המפד"ל, הציונות הלאומית הדתית המתחדשת והאיחוד הלאומי - באה לומר לממשלה, שגם אם בכל שאר הדברים הייתם בסדר, די בעניין הזה כדי שתלכו הביתה, ויפה שעה אחת קודם. אל תמשכו אותנו עד נובמבר 2006; תעשו טובה לעם הזה, תעשו טובה לעניים ולכו הביתה. תודה.

היו"ר ראובן ריבלין:

תודה לחבר הכנסת אורי אריאל. כבוד השר ישיב גם על הצעת האי-אמון של חבר הכנסת רן כהן באותו עניין. אני מתכבד להזמין את חבר הכנסת רן כהן, לשעבר שר התעשייה והמסחר, על מנת לנמק את הצעת סיעות מרצ-יחד, חד"ש-תע"ל, בל"ד ורע"ם בדבר עליית מחירי הלחם.

רן כהן (מרצ-יחד):

אדוני היושב-ראש, השרים אולמרט והרצוג, חברות וחברי הכנסת, אני מתכבד להגיש הצעת אי-אמון בממשלה בסוגיה שאני מכיר היטב. השר אולמרט, תוכל להקשיב לי לאחר שהקשבת כבר לאורי אריאל? אני רוצה לשתף אותך בעניין אחד - בחודש הראשון לכניסתי לתפקיד כשר התעשייה והמסחר נפל הר על שולחני: דרישה מבעלי המאפיות ומהאגף המוכר לך במשרד, צביה דורי וחבריה, להעלות את מחיר הלחם ב-23.5%. איך שלא עשינו את החישובים יצא שבעלי המאפיות צודקים בתחשיבים הרגילים שלהם. גם אז הביאו כל מיני תחשיבים, ואני אמרתי: לא יקום ולא יהיה, ידי לא תחתום על העלאה כזאת במחיר הלחם. מדוע? משום שהיה לי ברור לחלוטין - - -

שר התעשייה, המסחר והתעסוקה אהוד אולמרט:

- - -

רן כהן (מרצ-יחד):

תיכף אני אראה לך שלא. אני יודע שאמרו לך שכן, אבל תבדוק ותראה שלא. תראה מה העליתי וגם אתה יכול לעשות את זה היום, בדיוק באותה צורה שבה אני נהגתי.

הלחם, אדוני השר, הוא לא רק סמל ושם דבר בעם היהודי ובהיסטוריה שלנו. הלחם הוא מוצר בסיסי בכל בית. הלחם הוא לא רק מוצר בסיסי בכל בית, אלא שככל שהמשפחה ענייה יותר - אתה יודע זאת - היא צורכת יותר לחם אחיד, לחם פשוט. זה המצב, ולא משום שהיא רוצה בו, אלא משום שזו יכולתה הכלכלית, ואין לה דרך אחרת. לכן להעלאת מחיר הלחם יש רגישות רבה מאוד, ואי-אפשר לעשות אותה כלאחר איזה חישוב שמישהו הביא למשרד. בשבוע שעבר אמרו פה שמשפחה עם ארבע נפשות מוציאה על לחם 31 שקל בחודש. אלה דברי הבל, מי שעשה את הסקר הזה צריך לשלוח אותו בחזרה לאוניברסיטה. אין דבר כזה, לא יכול להיות דבר כזה. משפחה ענייה עם ארבע נפשות קונה שישה-שבעה כיכרות לחם בחודש? מזה היא חיה? מישהו מאמין לדבר הזה? הרי אלה שטויות.

אלא מה, השר אולמרט, ממלא-מקום ראש הממשלה, בשבוע שעבר נפלו שני דברים בבת-אחת: גם העלאה של מחיר הלחם ב-6.5%, אבל גם הורדה של מחיר הדלק ב-9% או אפילו כמעט ב-10%. דרך אגב, מבדיקה פשוטה מתברר, שאילו לא הורידו את מחיר הדלק ב-9% אלא רק ב-8.5%, זה היה מכסה את כל הפער של מחיר הלחם, ששווה רק 0.5% מההעלאה במחיר הדלק. אבל באותו שבוע הממשלה הורידה את מחיר הדלק בשיעור של פי-18 משיעור העלאת מחיר הלחם. ברור לחלוטין מי משתמש בדלק ומי אוכל את הלחם. זה דבר אחד שקרה בשבוע שעבר.

קרה עוד דבר. באותו יום התפרסם שבמדיניות הכלכלית שלכם העליתם את הכנסתם של שלושת העשירונים העליונים ב-9 מיליארדי שקלים והקטנתם את הכנסת שלושת העשירונים התחתונים במיליארד שקלים. כלומר, הכי עשירים, שהם כמובן בשלושת העשירונים העליונים, צברו עוד יותר. כמובן, בשלושת העשירונים התחתונים, ככל שהיית בעל הכנסה בינונית ונמוכה יותר, הפכת להיות עני יותר. אותה ממשלה, בשני חתכים – הורדת מחיר הדלק מול העלאת מחיר הלחם; אותה ממשלה, בהעשרת העשירים ובהתרוששות העניים. זה באותה ממשלה עצמה.

אדוני היושב-ראש, באים ואומרים לנו, שכולה זו העלאה של 20 אגורות – זו עלייה מ-3 שקלים ו-40 אגורות לכיכר לחם ל-3 שקלים ו-60 אגורות לכיכר לחם. יש לי רושם שמי שאומר את הדבר הזה בזלזול, אין לו מושג מה 20 האגורות האלה ומה המשמעות שלהן. המשמעות של זה אינה 2 שקלים, כפי שאמרה נציגת המשרד שלך, צביה דורי. המשמעות היא הרבה יותר גדולה מזה. יש היום 670,000 שכירים בארץ שחיים משכר ממוצע של 1,900 שקל בחודש. לא אני אומר את זה, אלא הלשכה המרכזית לסטטיסטיקה של הממשלה שלך. מי שעובד ומשתכר כך הוא עובד עני. למי שמשתכר שכר כזה וצריך לקיים בו משפחה, ובית, וחינוך, ותרופות, ובריאות וגם לקנות לחם, 20 האגורות האלה הן משמעותיות, כי זה אולי כיכר אחת פחות מאותן כיכרות שהוא קונה במשך החודש וזה פחות אוכל בפיות הילדים.

היום התפרסם שכל קשיש רביעי חי מתחת לקו העוני, ולכן זה גם פחות אוכל לקשישים, כי הם אוכלים הרבה לחם, בעיקר, כמובן, העניים שבהם.

לכן, אדוני היושב-ראש, נדמה לי שאין סיבה יותר טובה, גם סמלית, אבל גם ממשית – בבדיקת החיים החברתיים שלנו – לבוא אל הממשלה בטענה שאין לה זכות להמשיך להתקיים, מאשר קהות החושים שלה בעניין מחיר הלחם.

אתה בוודאי תעלה לכאן ותגיד דברים שאני יודע. אמרתי לך שאני יודע אותם כי למדתי אותם כשהייתי על הכיסא שלך. אדוני השר, היו לך כמה דרכים לצאת מהעניין הזה. לא נכון שאין ולא היה מענה. אני אומר לך שלוש דרכים שבהן יכולת לברוח מהעלאת מחיר הלחם. לדעתי, היית חייב לעשות את זה, ואולי יש עוד סיכוי שתעשה את זה, אולי תעלה לדוכן ותאמר שאתה מבטל את ההעלאה הזאת ואתה הולך לנקוט אחת מהדרכים האלה.

דרך אחת: הממשלה יכולה להוריד את מחיר הדלק ב-8.5% ולא ב-9%, ובסכום הזה לפצות על מחיר הלחם כך שהוא לא יעלה.

הדרך השנייה שיכולת לנקוט היא לסבסד את העלויות. אחד הנימוקים שהעלו המאפיות היה עליית מחיר הדלק ומוצרים נוספים שמשתמשים בהם לייצור לחם. יכולתם לסבסד את המאפיות ובדרך הזאת לא להעלות את מחיר הלחם.

אבל יכולת ללכת גם בדרך שאני הלכתי בה, ואחרי הלכה בה גם השרה דליה איציק. מה עשינו? אני מודה, חטפתי ביקורת ממבקר המדינה. אז תקבל ביקורת ממבקר המדינה, אבל אל תעלה את מחיר הלחם לעניים. מה עשיתי? העליתי את מחירי הלחם המיוחד, שהשכבות האמידות יותר משתמשות בו – שם אם המחיר עולה ב-10 אגורות זה לא כל כך נורא - והשארתי את הלחם האחיד והחלה לשבת באותו מחיר. עדיין לא היו משתמשים בו לבהמות, כמו שטענו פעם ובגין הטענה הזאת החליטו להשתולל ולהעלות את מחיר הלחם. אז אם מספרים לך שהעליתי את מחיר הלחם, העובדה היא שהעליתי את מחיר הלחם המיוחד, שמשתמשות בו בעיקר השכבות המבוססות והעשירות, ולעומת זאת את מחיר הלחם האחיד והחלה אין סיבה להעלות. תודה רבה.

היו"ר ראובן ריבלין:

אני מודה מאוד לחבר הכנסת רן כהן, שר התעשייה והמסחר לשעבר. אני מזמין את שר התעשייה המסחר ושר האוצר אהוד אולמרט.

שר התעשייה, המסחר והתעסוקה אהוד אולמרט:

אדוני היושב-ראש, חברי כנסת נכבדים, שמעתי את דבריהם של מגישי ההצעות. אין לי אפילו קמצוץ של ספק או רצון להטיל דופי, ולו הדק ביותר, ברגישות האותנטית שלהם, כמו של אחרים, למצב העוני ולמצב האוכלוסייה שנתונה במצוקה. אני מקווה שהם מוכנים לקבל – לפחות כהנחה לצורך הוויכוח בינינו – שהרגישות שלי אינה שונה משלהם. היא לא גדולה משלהם, חס וחלילה, אבל גם לא קטנה ממנה.

להערת הפתיחה הזאת אני רוצה להוסיף הערה אחת בלבד, אדוני היושב-ראש: מי שחושב שההבדל בין מאבק בעוני ובין הימנעות ממאבק בעוני הוא התוספת של 6% במחיר הלחם האחיד בלבד, שנתון לפיקוח, מבזבז את הרטוריקה שלו על הנושא הלא-נכון, על העניין הלא-נכון, במקום לרכז אותה במקום שבו באמת צריך להיאבק בעוני; הייתי אומר אפילו בזבוז היכולת למקד את תשומת הלב במקום שבו הבעיה באמת נמצאת.

היו"ר ראובן ריבלין:

הגב של הגמל נשבר בסופו של דבר בגלל הקש האחרון.

שר התעשייה, המסחר והתעסוקה אהוד אולמרט:

נכון, אבל לא זאת הדרך להתמודד - - -

יוסי שריד (מרצ-יחד):

אף אחד לא אמר שזה הפתרון. בינתיים אין צורך להוסיף.

שר התעשייה, המסחר והתעסוקה אהוד אולמרט:

כן, אבל הוא הציע הצעה שהנזק שלה הרבה יותר גדול.

רן כהן (מרצ-יחד):

למה?

שר התעשייה, המסחר והתעסוקה אהוד אולמרט:

היות שלא הפרעתי לך, מראש אני מבקש שלא תפריע לי.

יוסי שריד (מרצ-יחד):

אנחנו רוצים לעזור לך.

שר התעשייה, המסחר והתעסוקה אהוד אולמרט:

תודה, יוסי. לצערי, אני לא נתקל לעתים קרובות בניסיונות שלך לעזור לי.

יוסי שריד (מרצ-יחד):

- - -

שר התעשייה, המסחר והתעסוקה אהוד אולמרט:

אנחנו כאן מספיק שנים כדי לדעת שאין צורך להתייאש, אבל גם שלא נשגה באשליות.

חבר הכנסת כהן, מה לעשות שהלחם שהכי נצרך במשפחות העניות – לא לפי ההמצאה שלי, אלא לפי סקר צרכנים של הלשכה המרכזית לסטטיסטיקה, סקר הוצאות משפחה – הוא דווקא הלחם שאתה ממליץ להעלות את מחירו? מתברר, ואנחנו יודעים את זה כבר הרבה זמן, שהלחם האחיד, זה שמחירו בפיקוח כי הוא זול יותר, הוא הלחם הפחות נצרך בחמישון התחתון של האוכלוסייה. מדוע? משום שהמשפחות העניות קונות את הלחם הפרוס, שהוא יקר יותר, כי הן יכולות לתת ממנו יותר פרוסות לחם. ואתה מציע לי פטנט, אתה לא אומר לי: אל תעלה את מחיר הלחם. הרי אתה מבין שאין מנוס מלהעלות את מחיר הלחם. אתה רק מציע לי - - -

אורי אריאל (האיחוד הלאומי - ישראל ביתנו):

יש מנוס.

שר התעשייה, המסחר והתעסוקה אהוד אולמרט:

כדי שלא להעליב אותך אמרתי לך קודם בשקט שלא אתייחס לטענות שלך, כי במקרה הזה, אורי, אני מודה: לפעמים שר נשאר במצב שאין בו דיבור; הדברים הם כל כך חסרי שחר, מעידים על חוסר כל ידיעה וכל הבנה, שאני מעדיף שלא להגיב על דבריך ולהסתכן באי-אמון, גם של סיעת האיחוד הלאומי. אין לי ברירה.

אני אומר לך, אלה הנתונים: הלחם האחיד, זה שמחירו הועלה, הוא לחם שכמעט לא נצרך, באופן יחסי, במשפחות העניות.

רן כהן (מרצ-יחד):

איך זה יכול להיות? אתה חי במדינה שלי?

שר התעשייה, המסחר והתעסוקה אהוד אולמרט:

עובדה. אני מזמין אותך לבדוק את זה בלשכה המרכזית לסטטיסטיקה, ואם מסרתי כאן נתון לא נכון, תעלה כאן בשבוע הבא ואני אתנצל לפניך. בבקשה, תבדוק. למה? הלחם הפרוס נצרך על-ידי המשפחות בחמישון התחתון בהוצאה של 15.9 ש"ח בחודש, לעומת הלא-פרוס – 9.2 ש"ח בממוצע. עכשיו, מה אתה אומר לי? אתה אומר: תעלה את מחיר הלחם שהמשפחות העניות צורכות. אז אל תכעס עלי, רן; הרבה פעמים אני משוחח אתך על ענייני משרד התמ"ת, אני אוהב להקשיב גם לעצותיך וללמוד מניסיונך, אבל במקרה הזה אני חושב שאתה טועה.

אני רוצה לומר, רבותי, אפשר לזלזל ולהגיד: אז מה אם הלחם יתייקר? אז מה אם ייסגרו מאפיות? אז מה אם המאפיות יצמצמו את כוח העבודה שלהן? אז מה אם המאפיות ומאות עובדיהן ישלמו פחות?

רן כהן (מרצ-יחד):

אני לא סגרתי מאפיות.

שר התעשייה, המסחר והתעסוקה אהוד אולמרט:

אתה לא סגרת כי העלית את מחיר הלחם.

רן כהן (מרצ-יחד):

לא האחיד.

שר התעשייה, המסחר והתעסוקה אהוד אולמרט:

גם אתה וגם דליה איציק. אבל עזוב.

רן כהן (מרצ-יחד):

לא הלחם האחיד.

שר התעשייה, המסחר והתעסוקה אהוד אולמרט:

הרי הודית בזה, אמרת רק שהעלית את מחיר הלחם הלא-נכון.

רן כהן (מרצ-יחד):

הכן נכון.

שר התעשייה, המסחר והתעסוקה אהוד אולמרט:

למה לך?

רן כהן (מרצ-יחד):

אנחנו חלוקים. זה בסדר.

שר התעשייה, המסחר והתעסוקה אהוד אולמרט:

לא אנחנו חלוקים; אתה חלוק על העובדות.

רן כהן (מרצ-יחד):

כן, אנחנו חלוקים.

שר התעשייה, המסחר והתעסוקה אהוד אולמרט:

הלאה. מה היו העלויות? העלויות היו רק של המזוט – ב-131%. בחודשים האחרונים ייקרנו את ההוצאה על דלק בעשרות אחוזים. אתה מתווכח אתי על זה שהורדנו. ברגע שמחיר הדלק ירד, אין לנו עניין להשתמש בעליות המחירים האלה כאמצעי לגביית יתר של כסף מהציבור שלא מגיע ממנו. כשהמחיר עלה – העלינו; כשהמחיר ירד – הורדנו. הורדת המחיר ב-10% עדיין משאירה את עליית מחיר הדלק בחצי השנה האחרונה בעשרות רבות של אחוזים. לכן כל ההשוואה הזאת היא לא ממין העניין, וגם הוויכוח אתי על 0.5% של מחיר הדלק - - -

רן כהן (מרצ-יחד):

רק באותו שבוע.

שר התעשייה, המסחר והתעסוקה אהוד אולמרט:

צירוף המקרים היה סקסי מאוד, ואפשר להתבדח עליו, אבל בזה זה נגמר, ואין שום קשר. המזוט התייקר ב-131%, שכר העבודה עלה ב-4%, חומרי הגלם והוצאות החרושת עלו ב-7.3% ותשומות נוספות עלו ב-2.8%. אתה יכול להגיד למאפיות: תספגו את זה, תספגו את זה, עד שבעל המאפייה יסגור את המאפייה או יפטר את העובדים כי הוא מפסיד כסף. מאז פברואר 2004, כלומר שנה ותשעה חודשים, לא העלינו את מחיר הלחם. לא שלא היו התייקרויות בתקופה הזאת – היו הרבה מאוד, אבל ספגנו וספגנו, והם ספגו, ונאבקנו ונאבקנו, עד שלא היתה ברירה.

היו"ר ראובן ריבלין:

אולי כדאי שאדוני יבהיר מי סופג. המאפיות סופגות, לא הממשלה.

רן כהן (מרצ-יחד):

הממשלה לא ספגה כלום.

שר התעשייה, המסחר והתעסוקה אהוד אולמרט:

ודאי שלא. המאפיות סופגות. אני יכול להגיד לבעל המאפייה – אתה צריך לממן? זה בדיוק העניין: אני לא בורח מהאחריות שלי למאבק בעוני, אבל אני טוען שאני לא יכול לנהל את המלחמה הזאת על גבם של בעלי המאפיות או של עובדיהן.

עסאם מח'ול (חד"ש-תע"ל):

אז תעשה את זה על גבה של הממשלה.

שר התעשייה, המסחר והתעסוקה אהוד אולמרט:

נכון, אבל לא בסובסידיות. מדיניות הסבסוד במדינת ישראל נסתיימה.


עסאם מח'ול (חד"ש-תע"ל):

אבל איך אתה יכול לברוח - - -

שר התעשייה, המסחר והתעסוקה אהוד אולמרט:

רבותי, כל אחד מכם ינאם. אתם מתארים לעצמכם שהיום אני נרגש מאוד, ואני חסר מנוחה, ואתם מתקיפים אותי זה אחר זה ואני לא אעמוד בזה.

עסאם מח'ול (חד"ש-תע"ל):

אתה עדיין שר האוצר.

שר התעשייה, המסחר והתעסוקה אהוד אולמרט:

זה נכון. זמני. ממלא-מקום. לפי נתוני הסקר שדיברתי עליו, סקר הוצאות המשפחה, ההוצאה החודשית הממוצעת של משפחה עם 4.27 נפשות מהחמישון התחתון על לחם בפיקוח היא 31.1 ש"ח.

רן כהן (מרצ-יחד):

הם קונים שמונה כיכרות לחם בחודש? אתה מאמין בזה?

שר התעשייה, המסחר והתעסוקה אהוד אולמרט:

למה שמונה כיכרות לחם בחודש? לא שמונה כיכרות לחם בחודש. שמונה כיכרות לחם בפיקוח – הרי רק את המחיר של אלה העלינו.

רן כהן (מרצ-יחד):

מה הם קונים, עוגות?

שר התעשייה, המסחר והתעסוקה אהוד אולמרט:

לא, הם קונים לחם שלא בפיקוח. הם קונים לחם שלא בפיקוח כי למשפחה שיש בה הרבה ילדים יותר נוח לחלק אותו לפרוסות רבות יותר. על זה אני מתווכח אתך, ואתה לא רוצה להקשיב לעובדות, כי העובדות אינן נוחות לך.

היו"ר ראובן ריבלין:

חבר הכנסת רן כהן, אם אין פיקוח על הלחם הפרוס, למה אתה מגיש הצעת אי-אמון?

שר התעשייה, המסחר והתעסוקה אהוד אולמרט:

אני מדבר על הלחם שבפיקוח.

רן כהן (מרצ-יחד):

השר חושב שהוא המציא את הגלגל. כל הנתונים האלה היו אצלי על השולחן.

שר התעשייה, המסחר והתעסוקה אהוד אולמרט:

אני יודע, אבל לא הבנת אותם, רן, מה אני יכול לעשות? ההוצאה החודשית הממוצעת של משפחה על לחם שבפיקוח היתה 31.1 ש"ח. עקב ההתייקרות הזאת הלחם הזה יעלה להם עכשיו 33.1 ש"ח. אתם יודעים מה? אני לא מזלזל גם ב-2 שקלים, אבל, רבותי, לקחת את 2 השקלים האלה ולעשות מהם פלטפורמה כל כך מונומנטלית? בשביל זה צריך רטוריקה הרבה יותר משכנעת מזאת שהיתה לכם היום.

היו"ר ראובן ריבלין:

כבודו, גם ברטוריקה של אדוני, שהיא מאוד - - -

שר התעשייה, המסחר והתעסוקה אהוד אולמרט:

אדוני הוא בין המגישים את הצעת האי-אמון?

היו"ר ראובן ריבלין:

לא, לא, רק כדי להבהיר.

שר התעשייה, המסחר והתעסוקה אהוד אולמרט:

רק שאני אדע.

היו"ר ראובן ריבלין:

לבי עם המבקשים ואני אצביע עם הממשלה, אבל אני רוצה לומר שאפשר להעלות את מחיר הלחם ב-100% או להעלות אותו אחוז אחרי אחוז אחרי אחוז עד שההעלאה תגיע ל-100%. המציעים מדברים על מצב שמצטבר והולך, וייתכן מאוד שלגבי אותו לחם – המשפחות המרודות אפילו לא יכולות לחתוך אותו, כי הילד רעב וייתנו לו פרוסה עבה יותר, או שהוא יאמר: תפרסו לי, והן קונות את הלחם הפרוס. הם באים ואומרים שבזמן שיש מצוקה כזאת העלאת מחיר הלחם מצביעה על עניין.

שר התעשייה, המסחר והתעסוקה אהוד אולמרט:

הם אומרים, ואם יורשה לי, כבוד היושב-ראש, למרות מה שהם אומרים, אני חושב שזה ריטואל שיטתי שחוזר ואני מעדיף שלא להתפעל ממנו יתר על המידה.

עסאם מח'ול (חד"ש-תע"ל):

שאתה לא מתפעל ממנו אנחנו רואים.

שר התעשייה, המסחר והתעסוקה אהוד אולמרט:

אני לא רוצה להגן וגם לא להתגונן על דברים שהם פועל יוצא של מדיניות ארוכת שנים, כי אני לא חושב שאני צריך להרגיש אחראי לה ואני לא צריך להגן עליה, מה גם שלעתים היו בה היבטים שלא הזדהיתי אתם, וגם נתתי לזה ביטוי. אני גם חושב שכאשר תוקפים את התקציב – זה לגיטימי, מותר לאופוזיציה לתקוף את התקציב – הממשלה נושאת באחריות קולקטיבית ואין שום בעיה עם זה.

עסאם מח'ול (חד"ש-תע"ל):

זה לא התקציב, זה הלחם.

שר התעשייה, המסחר והתעסוקה אהוד אולמרט:

אני מדבר על ההיבטים שדובר בהם, גם נושא המדיניות בכלל וגם התקציב שהוגש וכדומה. הרי כל אחד יודע באילו נסיבות התקציב הזה הוגש ובאילו נסיבות הוא אושר, וכל אחד יודע גם – ואמרתי את זה – שלאחר הקריאה הראשונה נביא לידיעת הכנסת ולידיעת הציבור את השינויים שאנחנו חושבים שצריך לחולל בסדר העדיפויות של התקציב כדי שיהיה אפשר להתמודד בצורה נכונה יותר, מאוזנת יותר ואחראית יותר עם המצוקה החברתית, שאומנם התגברה בצורה משמעותית בשלוש השנים האחרונות. אין לי ספק בזה, אנחנו נצטרך לתת תשובות.

אני חושב שפה טמון גם הסיכוי, ופה גם האתגר של הממשלה, ולא בכך שאני אצור מדיניות של סבסוד, שממשלות ישראל, ובכלל זה ממשלות שאתה היית חבר בהן, צמצמו אותו למינימום, ובצדק, או שנעמיס את פתרון הבעיות האלה על חלק מבעלי העסקים כאשר אין שום הצדקה לעשות את זה.

מן הטעמים הללו, אדוני היושב-ראש, אני חושב שאבקש שהכנסת תדחה את הצעת האי-אמון הזאת, ואני בהחלט אשמח להציג לפני חברי הכנסת בזמן הלא-רחוק, הקרוב – בהנחה שתהיה לי הזכות לשאת בתפקיד הזה – את העמדות ואת קווי המדיניות שהממשלה תנהיג כדי להיאבק בבעיות העוני, שאומנם מעיקות ומציקות לחברה הישראלית.

היו"ר ראובן ריבלין:

אני מודה מאוד לממלא-מקום ראש הממשלה ולשר האוצר בפועל. ראשון הדוברים בדיון הוא חבר הכנסת יוסף לפיד, שאני לא מגביל אותו שכן יש לזכותו – לא כיושב-ראש האופוזיציה – המענה והתשובה לשר שטרית, אשר הטיל בליסטראות ביושב-ראש תנועת שינוי בפרט ובשינוי בכלל.

יצחק כהן (ש"ס):

הוא השמיץ אותו, זה לא יפה.


מסמכים שהונחו על שולחן הכנסת

היו"ר ראובן ריבלין:

הודעה למזכיר הכנסת. בבקשה.

מזכיר הכנסת אריה האן:

ברשות יושב-ראש הכנסת, הנני מתכבד להודיעכם, כי הונחו היום על שולחן הכנסת –

לקריאה ראשונה, מטעם חברי הכנסת: הצעת חוק איסור סחר בבני-אדם (תיקוני חקיקה), התשס"ו-2005, מאת חברת הכנסת זהבה גלאון; הצעת חוק המועצה להשכלה גבוהה (תיקון מס'  13) (הוספת נציג סטודנטים במועצה להשכלה גבוהה), התשס"ו-2005, מאת חבר הכנסת עמיר פרץ וקבוצת חברי הכנסת.

לקריאה שנייה ולקריאה שלישית: הצעת חוק הרשויות המקומיות (מימון בחירות) (הוראת שעה), התשס"ו-2005, שהחזירה ועדת הפנים ואיכות הסביבה; הצעת חוק ספנות חופית (היתר לכלי שיט זר), התשס"ו-2005, שהחזירה ועדת הכלכלה; הצעת חוק סדר הדין הפלילי (תיקון מס' 46), התשס"ו-2005, שהחזירה ועדת החוקה, חוק ומשפט. תודה רבה.

היו"ר ראובן ריבלין:

תודה רבה.


הצעות סיעות שינוי, האיחוד הלאומי – ישראל ביתנו – מפד"ל – ציונות לאומית דתית מתחדשת, ש"ס ומרצ-יחד – חד"ש-תע"ל – בל"ד – רע"ם להביע אי-אמון בממשלה בשל:
חשדות לגילויי שחיתות בממשל;
2. עליית מחירי הלחם;
3. התייקרות הלחם והעוני הגובר;
4. פסיקת בג"ץ בעניין ההזנה הקובעת כי חלק מתלמידי ישראל הלומדים תורה מופלים על רקע השקפת עולמם


היו"ר ראובן ריבלין:

אני מזמין את חבר הכנסת יוסף לפיד, אבל אני מסכים להפסיק את הישיבה עד אשר יתייצב שר, שכן שר דיבר דברים - - -

אורי אריאל (האיחוד הלאומי - ישראל ביתנו):

אולי השר שטרית - - -

היו"ר ראובן ריבלין:

השר שטרית אמר בשם ראש הממשלה. אני לא מחייב את הממשלה בנוכחות שר זה או אחר, מספיק לי שיהיה פה שר. לשיקולך, אדוני. אם אדוני רוצה לדבר בלי שר, אני לא אפסיק. אם אדוני יבקש ממני להפסיק, אעשה הפסקה.

יוסף לפיד (שינוי):

לא, אדוני. אני אדבר. אני אתחיל בעיקרו של דבר, שהוא הדיון של היום.

דוד טל (נוי):

אדוני היושב-ראש, כנסת נכבדה.

יוסף לפיד (שינוי):

אתה צודק, מר טל. אדוני היושב-ראש, כנסת נכבדה, חברי טל הנכבד, אתחיל בעניינו של הדיון כולו, לא בענייני.

אורי אריאל (האיחוד הלאומי - ישראל ביתנו):

תתחילו להגיד "ותן טל ומטר לברכה".

יוסף לפיד (שינוי):

יש לנו תופעה חברתית שמלווה את המדינה הרבה שנים, ומלווה כמעט כל שלטון, אבל היא מקבלת ממדים שכמוהם לא היו במקומותינו מאז קום המדינה. המפלגות שמובילות את התופעה הזאת, ובמסגרתן הדברים האלה נעשים, הן המפלגות שמרכיבות היום את השלטון. אין מנוס מכך שהכנסת תיתן את דעתה והציבור ייתן את דעתו על כך שהשחיתות מתחילה לקבל אופי של סרטן שאוכל בגופה החי של המדינה, ואם השחיתות הזאת תתפשט היא עלולה למוטט את אושיות השלטון.

אין יום שאנחנו לא קוראים בעיתונים תיאורים מזעזעים על שחיתות, ואני אומר את זה כמי שמייצג את היוזמה הפרטית של הקשר בין הון לשלטון. דווקא מי שמצדד בכלכלה חופשית צריך להיות הראשון שמגנה כל תופעה שבה הכלכלה החופשית מנצלת לרעה את זכויות החירות כדי לנגוס בחוקי המדינה ולעשות לעצמה במקומות שאין לה מה לחפש בהם. והיא, כדי לעשות לעצמה, פועלת דרך השלטון.

אני אתן לכם דוגמה למקום שבו הדברים האלה נפגשים. כאשר חבר מרכז הליכוד מתגאה בעיתון "מעריב" על שהוא יכול, בתמורה נאותה – הוא אומר לעיתון את שמו, ואומר "תמורה נאותה" –  לקשור קשרים בין יזמים ובין חברי המרכז ושרים, זה מקום שבו אתה עוצר ואומר: לא יכול להיות שהנושא הזה, שכל אחד היה מתחבא בגללו מתחת לשולחן, הפך להיות בסיס לפרסום בעיתון: הריני פה, אני קושר קשרים עם שרים תמורת cash, כי אני חבר מרכז הליכוד. אם החברה הישראלית הגיעה לזה, סימן שהריקבון הוא כל כך עמוק שכבר לא מתביישים.

השלטון עושה את המשחק הזה על כל צעד ושעל כאשר הוא נענה ללחצים של מרכז המפלגה או של עסקני המפלגה או מחוברי המפלגה או החברים הוותיקים, ומשחקים יחד את משחק הפוקר המלוכלך הזה.

אנחנו מפלגה שרואה את עצמה אחראית לשלטון התקין במדינה, ואנחנו רוצים לתקן את המצב הזה. אני אומר עכשיו לא רק בשם שינוי – אני בטוח שאני אומר את זה בשם כל האופוזיציה – שהשלטון כרגע משחית ומושחת, ולכן אני מרשה לעצמי לדבר לא כשינוי, אלא כמנהיג האופוזיציה כולה. אני לא חושב שיש באופוזיציה חבר אחד, ממפלגה כלשהי, שאינו מגנה את תופעות השחיתות בשלטון – של העבודה, של הליכוד ושל אנשים שמסתתרים מאחוריהם.

אליעזר כהן (האיחוד הלאומי - ישראל ביתנו):

לרבות מה שיקרה היום עוד מעט.

יוסף לפיד (שינוי):

ועכשיו, רבותי, אני רוצה לומר משהו אישי. יחסי ידידות של 25 שנה, גברתי היושבת-ראש, ירדו הערב לטמיון כאשר השר שטרית, כדי לדחות את טענותינו בדבר שחיתות, הסתמך על מאמר שקרי ונבזי של נחום ברנע ב"ידיעות אחרונות" – אני בטוח שהוא לא בדק את תוכן המאמר – כדי להאשים אותי ואת חברי בשחיתות. אני רק יכול לשאול את שר התחבורה, שהיה פעם שר המשפטים, מה שהפרקליט האמריקני המפורסם מבוסטון, וולץ', שאל את מקארתי: לא נותרה בך בושה, מאיר שטרית?

לגופו של עניין, כדי שזה יירשם בפרוטוקולים של הכנסת, בהיותי עיתונאי ואיש טלוויזיה הייתי שותף בחברת "למ"ד", שעסקה בהפקת תוכנית טלוויזיה ששמה "הכול פוליטי" בערוץ השני. השותפים שלי בה היו אמנון דנקנר, עורך "מעריב", אלי זהר – כשותף זוטר – כפרקליט שליווה אותנו, ודן מרגלית, אני חושב שהוא היה אז כתב "מעריב" ועדיין הוא איש טלוויזיה. הפקנו את התוכנית, ובחודש מרס 1999 החלטתי ללכת לפוליטיקה. מייד כשהחלטתי ללכת לפוליטיקה כתבתי מכתב לעורך-הדין זהר ובו הודעתי שאני פורש מהחברה, מעביר לו את מניותיה, מוותר על כל הכנסותיה ואין לי עוד שום עיסוק בחברת "למ"ד". זה היה ב-23 במרס 1999 - חודשיים לפני שנבחרתי בפעם הראשונה לכנסת וארבע שנים לפני שנתמניתי לשר המשפטים.

נחום ברנע כותב ב"ידיעות אחרונות" שרציתי למנות לתפקיד היועץ המשפטי לממשלה את אלי זהר, שבאותו זמן גם הייתי שותפו בחברה וגם שר המשפטים. דבר זה היה יכול להיות טעות כנה, שנובעת מכך שהחברה הזאת רשומה ברשם החברות; אדון ברנע היה יכול לטעון: אני מצטער, זה רשום ברשם החברות, לא  ידעתי שפרשת מהעסק. הבעיה הקטנה של מר ברנע היא, שהמסמך שבו הודעתי לאלי זהר על פרישתי היה בידו כשפרסם את המאמר הזה. הוא ידע שהמאמר שקרי, אבל היה לו חבל לוותר עליו. זה מה שעושה עיתונאי שנחשב עיתונאי חשוב בעיתון הנפוץ ביותר במדינה.

אורי אריאל (האיחוד הלאומי - ישראל ביתנו):

ברנע שקרן?

יוסף לפיד (שינוי):

כדי שלא יהיה ספק קל שבקלים שמא כתבתי את ההודעה שלי לאלי זהר השבוע, בעקבות המאמר של מר ברנע, אציין שלמזלי הרב העברתי אותה באותו זמן לרואה-חשבון, והוא מוכן להעיד בשבועה שהיא נמצאת בידיו ארבע שנים.

בין הזמן שבו הייתי שותפו של אלי זהר בחברה לגיטימית וחוקית של תקשורת ובין התאריך שבו הצעתי שזהר יהיה היועץ המשפטי לממשלה חלפו ארבע שנים, ולכן אני מרגיש פגוע, נעלב, מבוזה וכועס, ואמשיך להילחם בשחיתות גם אם מלחמה זו תהיה הזדמנות להיטפל אלי ואל המפלגה שאני גאה לעמוד בראשה.

יצחק כהן (ש"ס):

אתה תתבע אותו?

היו"ר קולט אביטל:

תודה רבה. הדובר הבא הוא נציג ש"ס, חבר הכנסת יצחק וקנין. בבקשה. חמש דקות לרשותך. אחריו - חבר הכנסת בני אלון מהאיחוד הלאומי.

יצחק וקנין (ש"ס):

גברתי היושבת בראש, חברי חברי הכנסת, לצערי, עדיין לא הגיע שר לישיבה, ואנחנו מתנהלים כבר כ-20 דקות בלי שר. מן הראוי שהממשלה תשלח אחד השרים שלה. כך ההתייחסות שלה - - -

עמרם מצנע (העבודה - מימד - עם אחד):

כולם פה.

יצחק וקנין (ש"ס):

זה ברור שכולם פה, אבל זאת ההתייחסות של הממשלה.

רבותי, אני אמור לנמק את הצעת האי-אמון על הפגיעה הקשה והאפליה בין מה שנקרא דם לדם בילדי ישראל במערכת החינוך. השר שטרית, שעמד פה, טען שהמערכת, מערכת החינוך של מוסדות הפטור אינה מפוקחת על-ידי משרד החינוך, דהיינו, שמשרד החינוך מממן ומתקצב את תוכנית הלימודים, אבל תוכנית הלימודים אינה מפוקחת על-ידי משרד החינוך.

ואני שואל - זאת הסיבה המרכזית לטענתו של השר לפחות, ושמעתי אותה גם שבוע שעבר; זו הסיבה המרכזית שהממשלה החליטה להפלות אותם ילדים, ולא לאפשר להם לקבל הזנה כשאר ילדי ישראל. ואני שואל, הרי משרד החינוך מממן במיליוני שקלים את מערכת החינוך הזאת. מיליוני שקלים. וכשהוא מגיע למספר מיליונים קטן, שזו ההזנה של אותם ילדים, הוא אומר - אני לא מממן. רבותי, איזו תשובה זו? איך אפשר לבוא ולהגיד פה מעל הדוכן: אנחנו מממנים את מערכת החינוך במיליוני שקלים, אבל את ההזנה של אותם ילדים אנחנו לא נממן, מאחר שהם לא מפוקחים על-ידינו. רבותי, זו באמת שערורייה. זה מלמד על כישלונה של הממשלה הזאת בכל תחום.

לצערנו הרב, אנחנו עומדים פה מדי שבוע בשבוע וכולנו רואים את צורת הטיפול של הממשלה, גם במפונים. מישהו יכול לבוא ולהגיד - בשבוע שעבר דנו בוועדת הכלכלה בעניין המפונים, בחקלאים, אלה שהיו להם גידולי קרקע בגוש-קטיף. ואני רוצה להגיד לכם, מתוך 180 חקלאים, הממשלה מצאה פתרון לארבע משפחות. איך אפשר לבוא ולהגיד שמטפלים באותם אנשים? מתוך 180 חקלאים - אז מישהו יכול לבוא ולהגיד שהממשלה הזאת מטפלת בדבר אחד כראוי?

עומד פה שר האוצר המיועד אולמרט ומדבר גם על עליית מחיר הלחם. רבותי, מי שלא מבין מה זה רעב, מה זה מצוקות כלכליות, מי שלא הרגיש את זה, הוא לא יודע. ברור שהתגובה שלו תהיה כפי שהיא. נו, אז העלו את המחיר ב-20 אגורות - 2 שקלים למשפחה בחודש.

רבותי, אלה דברי הבל שנאמרים, בכל אופן, מפי שר במדינת ישראל. אני מצטער שאני צריך להגיד את זה, כיוון שהמצוקות הכלכליות מגיעות היום לשפל המדרגה. מישהו אמר בהלצה, לוקחים סנדוויץ',  אז הוא אמר, לוקחים או שתי פרוסות שחורות ופרוסה לבנה באמצע, זה נקרא סנדוויץ', או הפוך, זה נקרא סנדוויץ'. לא מורחים באמצע שם בפנים משהו. כבר אין מה למרוח. הביאו את העוני לממדים כאלו - ורבותי, אף אחד לא יכול להאשים אף אחד. זו הממשלה שהביאה את שכבות הביניים למצוקות הקשות ביותר. ומי שחי את זה ביום-יום ויודע אילו מצוקות יש, שילדים מגיעים לבית-הספר ללא אוכל, או שבמקומות שיש הזנה, לוקחים לחם הביתה, כדי שיהיה לאח מה לאכול.

רבותי, לכן אני אומר, הממשלה הזאת לא ראויה לשום אמון. ככל שהיא תחלוף במהרה ייטב לעם הזה. צריך להוריד אותם מהר מאוד. לכן אנחנו מביעים את האי-אמון שלנו בממשלה. תודה.

היו"ר קולט אביטל:

תודה רבה. אני קוראת לחברת הכנסת גילה פינקלשטיין - בבקשה. אחריה - חבר הכנסת אחמד טיבי. שלוש דקות לרשותך.

גילה פינקלשטיין (מפד"ל):

גברתי היושבת-ראש, כנסת נכבדה, בשבוע שעבר התבשרנו על התייקרות במחירי הלחם שבפיקוח. בניגוד להעלאת מחירים של מוצרים אחרים, התייקרות זו נוגעת לכלל אזרחי מדינת ישראל, ובעיקר לאלה הזקוקים ללחם במיוחד, לאלה שהלחם הוא המזון העיקרי שלהם, שאין להם האפשרות לקנות מוצרי יסוד אחרים. אותם אנשים נאנקים כל יום תחת נטל העוני, רק כדי להגיע לארוחה הדלה, שבימים האלו התייקרה.

העלאת מחירי הלחם היא סמל להתאכזרות הממשלה כלפי השכבות החלשות בחברה, היא פוגעת באופן בלתי נסלח בעניי ישראל, שמצבם הכלכלי עגום ממילא. הממשלה מרעיבה את אזרחיה. אדם רעב הוא אולי חלש, אבל הוא לא שוכח. הוא לא ישכח מי האחראי לפשיטת ידו לצדקה, והוא לא ישכח מי הבטיח לו אוכל על שולחנו ולקח ממנו את המעט שהיה.

פערי המעמדות ומצבן של השכבות החלשות בחברה הישראלית ידועים זה זמן רב כחמורים, ככואבים. גם הממשלה הגיעה למסקנה שיש להילחם בעוני ולהפנות את עיקר המאמצים לצמצום הפערים. צעדים מדיניים מרחיקי לכת נעשו בשם הטיפול בנושאים החברתיים. עניי ישראל קיבלו את ההסבר כי הסיבה לרעב שלהם היא ההתיישבות בגוש-קטיף. ועכשיו, אחרי אותו גירוש נורא מאותם מרכזי התיישבות, כולנו ציפינו לשיפור מסוים. והנה, צעד הפתיחה במלחמה בעוני הוא העלאת מחירי הלחם. כך מסייעת הממשלה לעניים לצאת ממעגל העוני והאבטלה.

ראש הממשלה מכריז על העלאת נושא העוני לראש סדר העדיפויות הלאומי, ובאותה עת מעלה את מחיר הלחם, שהוא בעצם מצרך בסיסי ביותר. הממשלה אולי מצהירה הצהרות על תוכניות למלחמה בעוני, אבל בפועל היא ממשיכה לפגוע במעוטי היכולת. היה עליה להראות מעשים ולא להישען על אמירות. נדרש ממנה להגיש תוכניות אופרטיביות ומתוקצבות למלחמה בעוני וליישמן ולא לפזר הבטחות. אבל היא לא השכילה לעשות כן.

לאור אוזלת היד של הממשלה בטיפול בתופעת העוני ולאור העלאת מחירי הלחם, אני קוראת להצביע אי-אמון בממשלה.

היו"ר קולט אביטל:

תודה רבה, עמדת בלוח הזמנים. חבר הכנסת אחמד טיבי - אינו נמצא; חבר הכנסת שמואל הלפרט - אינו נמצא; חבר הכנסת ג'מאל זחאלקה - אינו נמצא; חבר הכנסת טלב אלסאנע - אינו נמצא; חבר הכנסת משה גפני - אינו נמצא; חבר הכנסת יצחק לוי - אינו נמצא. מעניין ביותר. חבר הכנסת דוד טל - אינו נמצא; חבר הכנסת יוסף פריצקי - אינו נמצא; חבר הכנסת בנימין אלון - אינו נמצא. חבר הכנסת אריה אלדד, אתה מדבר במקום חבר הכנסת אלון? בבקשה. ואחריו - אחרון הדוברים, חבר הכנסת גדעון סער. אחריו נעבור להצבעה. אני מצלצלת.

אריה אלדד (האיחוד הלאומי - ישראל ביתנו):

גברתי היושבת-ראש, אדוני השר, חברי חברי הכנסת, הצעת האי-אמון שאנחנו הגשנו בה עסקה בעוני ובמחיר הלחם, וההצעה שנעסוק בה מייד לאחר מכן תעסוק במינוי שרים חדשים. בממשלה שיושבים בה כבר היום 20 שרים ו-12 סגני שרים, שעולים מיליונים רבים, עשרות מיליונים רבים לקופת המדינה, הממשלה הזאת איננה חשה כל קושי שהוא לבוא ולהטיל על החלשים ביותר, על אלה שאינם מסוגלים לעמוד בכך את שיעור עליית התשומות שגורם לעליית מחירי הלחם כדי שהם יישאו אותו על כתפיהם. שמענו הרבה משלים על האיש השמן ועל האיש הרזה ומי נושא את מי. היום יקראו לכם לאשר מינוי של שרים נוספים, ועל העניים יטילו עלייה במחירי הלחם.

חברי חברי הכנסת, זו ממשלה לא ראויה וראוי לשלוח אותה לבחירות חדשות, ויפה שעה אחת קודם. תודה רבה.

היו"ר קולט אביטל:

תודה רבה, חבר הכנסת אחמד טיבי, בבקשה, ואחריו - חבר הכנסת שמואל הלפרט.

גדעון סער (הליכוד):

איך זה אפשרי עכשיו?

היו"ר קולט אביטל:

זה דיון סיעתי וזה אפשרי לפי התקנון.

גדעון סער (הליכוד):

אמרו לי שאני הדובר הבא.

אחמד טיבי (חד"ש-תע"ל):

בחיים שלא תהיה לך מגלומניה כזאת, ותן לי להתחיל.

גדעון סער (הליכוד):

- - -

היו"ר קולט אביטל:

זה בסדר, אני אסביר. אנחנו קראנו את כל רשימת הדוברים והם לא היו כאן. לפי התקנון, כשמדובר בדיון סיעתי, אפשר לאפשר לאנשים לבוא ולדבר, אי לכך אני מאפשרת לכל אלה שהיו רשומים לדבר. בבקשה, אדוני, שלוש דקות לרשותך.

אחמד טיבי (חד"ש-תע"ל):

תודה, גברתי, גם לפני וגם לפנים משורת הדין.

גברתי היושבת-ראש, אדוני השר, רבותי חברי הכנסת. אני מנסה להביט אל פעילותה של הממשלה הזאת, אל תחום אחד, ולומר, הנה יש הצלחה, בכל זאת אנחנו לא צודקים - בתחום הפוליטי המדיני, בתחום החברתי הכלכלי, יחס לקשישים, מערכת הבריאות, מצב כלכלי, השקעות, הון, תיירות, חקלאות. אי-אפשר, גברתי היושבת-ראש, להצביע ולו על תחום אחד שיש בו הישג.

והממשלה הזאת ממשיכה, טלאי על גבי טלאי, לנסות להציל קואליציה מדשדשת שכל ניסיונות התיווך כדי להציל אותה הם ניסיונות של החייאה מלאכותית. זו החייאה מלאכותית שלא יכולה, למרות המאמץ הרב שמשקיעים יוזמיה, לייפות את פניה המכוערות של הממשלה. ממשלה שכישלון בה רודף כשלון, עוולה רודפת עוולה, והציבור נאנק תחת הנטל הכבד.

לא בכדי אני מנסה להזכיר את המחסור, למשל בחיסוני שפעת. אי-אפשר להגיע למצב כזה, זה מחדל אדיר. אני אומר בתור רופא, גברתי היושבת-ראש, וגם בתור אזרח. זה מחדל אדיר להשאיר אוכלוסייה שלמה, בעיקר זקנים ואנשים עם מערכת חיסונית פגומה, ללא חיסונים רק בשל חוסר תכנון מספיק. לכן, גברתי היושבת-ראש, אני חושב - - -

עסאם מח'ול (חד"ש-תע"ל):

יש הצעה דחופה בנושא.

אחמד טיבי (חד"ש-תע"ל):

אתה צודק, חבר הכנסת עסאם מח'ול, ועוד לא אישרו הצעה דחופה בנושא הזה. הרי אנחנו נגיש ערעור ונזכה בערעור הזה. אפילו מתייחסים לנושא כלאחר יד.

היו"ר קולט אביטל:

אתה מדבר על החיסונים? יש הצעה לסדר-היום והיא אושרה.

אחמד טיבי (חד"ש-תע"ל):

היא לא אושרה, אמרו לי. אני הגשתי הצעה לסדר-היום על החיסונים ואמרו לי שהיא לא אושרה, ולכן אמרתי שנגיש ערעור, כי זו הצעה חשובה, זה נושא חשוב. ותראי במה עוסקת המדינה כולה והמערכת הפוליטית או הכנסת, תראי מי נמצא בבניין. מרכז הליכוד כולו ממלא את הפרוזדורים. הנושא הדחוף ביותר הוא מינוי שרים, אי-מינוי שרים. הנושא הדחוק ביותר, נושאים שהם פרסונליים, לא מהותיים. לא נושאים שישפרו את עבודת המערכת הכושלת והמדשדשת.

היו"ר קולט אביטל:

אבקשך לסיים.

אחמד טיבי (חד"ש-תע"ל):

ולכן זה בדיוק הזמן המתאים לומר, אין לנו אמון בממשלה הזאת ולכן צריך להצביע אי-אמון. תודה רבה.

היו"ר קולט אביטל:

תודה רבה. הדובר הבא, חבר הכנסת שמואל הלפרט, בבקשה, ואחריו - חבר הכנסת ג'מאל זחאלקה.

שמואל הלפרט (אגודת ישראל - יהדות התורה והשבת):

כבוד היושבת-ראש, כנסת נכבדה, ייתכן שזו הפעם הראשונה שהחלטת שופט בבג"ץ נגד ילדי תלמודי-תורה גרמה לזעזוע ולסערת רוחות גם בקרב חברי כנסת מהשמאל ואזרחים המזוהים עם מרצ, שאמרו פה-אחד כי הפעם מדובר באפליה חמורה. השופט חשין שכח כנראה, שרק הודות לילדי תלמודי-תורה שהוא מבקש לאסור לתת להם ארוחה חמה, רק הודות להם העם היהודי החזיק מעמד במשך אלפי שנות גלות. רק הודות להם הגענו עד הלום, והוא עצמו מכהן כיום כשופט במדינת ישראל.

לשיטתו של השופט חשין, לילדי תלמודי-תורה לא מגיעים גם קצבת ילדים ולא ביטוח בריאות ממלכתי. בארצות-הברית, לעומת זאת, שם יש הפרדה בין דת ומדינה, אין שום הבדל בין ילד לילד בנושא ארוחות חמות לתלמידים. ילדי תלמודי-התורה והישיבות בארצות-הברית מקבלים תקציב הזנה בדומה לכל תלמיד וסטודנט.

אבל הטענה שלנו אינה רק לשופט חשין. הטענה שלנו היא גם לראש הממשלה שאמר בזמנו בצורה חד-משמעית: וכי משום שהילדים האלה לומדים בתלמודי-תורה  הם לא יקבלו אוכל? אולי גם ניתן להם מכות? הטענה שלנו היא לשרת החינוך שהשיבה לבג"ץ שלילדי תלמודי-התורה לא מגיעה ארוחה חמה.

בחלומות השחורים ביותר לא יכולנו לחשוב שיבוא יום ושרת חינוך במדינת ישראל תעניש ותרעיב ילדים רק מפני שהוריהם החליטו להעניק להם חינוך תורתי. ואף אחד אינו חולק על כך שזה החטא היחיד של הילדים האלו ורק בגלל זה החליטה שרת החינוך להרעיב אותם. האם אין גבול לשנאה, לחוצפה? מה היתה אומרת שרת החינוך אם באחת ממדינות העולם היו שר החינוך והממשלה מחליטים שלילדי יהודים לא מגיעה ארוחה חמה? היא בוודאי היתה מרעישה עולמות, יוצאת במחאה תקיפה ביותר - שומו שמים, אנטישמיות, היתה זועקת.

כבוד היושבת-ראש, חשוב מאוד להזכיר בדיון הזה, שכל מפעל ההזנה הוא תוצאה של הפגיעה האנושה בקצבאות הילדים, שגרמה שמספר הילדים העניים והרעבים במדינת ישראל  הגיע ל-714,000. היא גרמה למצב שכל ילד שלישי במדינת ישראל עני, וכל ילד שני במשפחה ברוכת ילדים הוא עני, וזה לא מונע מהממשלה להמשיך לקצץ עוד ועוד בקצבאות הילדים ולהעמיק את העוני ואת הרעב עוד ועוד ללא רחם.

היו"ר קולט אביטל:

אבקשך לסיים.

שמואל הלפרט (אגודת ישראל - יהדות התורה והשבת):

לסיום, מאחר שיש לנו הסכם קואליציוני, שנחתם בין הליכוד ליהדות התורה, האומר בצורה ברורה שלא תהיה אפליה בין ילדי החינוך החרדי לבין ילדי החינוך הממלכתי, אנו נגיש חוק שיאסור אפליה בין ילד לילד בפרויקט הזנה, בלי קשר למסגרת הלימודית שבה הוא לומד.

היו"ר קולט אביטל:

תודה רבה. חבר הכנסת ג'מאל זחאלקה, בבקשה, ואחריו – חבר הכנסת טלב אלסאנע. אפשר לסיים כרגע את השיחות? מה שאתם עושים כרגע, מפריע. תודה.

ג'מאל זחאלקה (בל"ד):

מכובדתי היושבת-ראש ורבותי חברי הכנסת, הוגשו הצעות אי-אמון בארבעה נושאים, שכולם ראויים וכולם מחייבים אי-אמון בממשלה: חשדות לגילוי שחיתות בממשל, התייקרות הלחם, עליית מחיר הלחם ופסיקת בג"ץ בעניין ההזנה. על-פי ההצעות האלה אנחנו חייבים להצביע אי-אמון בממשלה, אך אנחנו צריכים להתייחס לכל נושא לגופו.

בשבועיים האחרונים החל כנראה מסע הבחירות של סיעת שינוי. אנחנו רואים שעם סיבה ובלי סיבה הם עולים לדוכן או עומדים במליאה ומדברים על שחיתות. אתה שומע, חבר הכנסת פריצקי?

יוסף פריצקי (צל"ש - ציונות, ליברליות ושוויון):

חבר הכנסת זחאלקה, כל סיעה מדברת על מה שהיא - - -

ג'מאל זחאלקה (בל"ד):

אני שואל: מהי שחיתות? אם מפלגה מסוימת – שאף אחד לא ייקח את זה באופן אישי – שחבריה קשורים בטבורם לעשירי הארץ, לבעלי ההון, לאלפיון העליון, אם מפלגה כזאת מעבירה בכנסת חוק שנותן פטור של 6 מיליארדי ש"ח לעשירים, למעסיקים - -

גאלב מג'אדלה (העבודה - מימד - עם אחד):

8 מיליארדים.

ג'מאל זחאלקה (בל"ד):

- - 6 מיליארדי ש"ח, שזה הסכום של הורדת התקרה של הביטוח הלאומי בעבור המעסיקים, ובאותו זמן היא מעבירה חוקים אחרים, שמביאים לקיצוץ מיליארדי שקלים מקצבאות הילדים ומקצבאות הזיקנה, הרי העשירים – החברים העשירים שלהם, והם מעטים מאוד, אין מדובר בעשרות אלפי אנשים, מדובר בקבוצה מאוד מצומצמת – כל אחד מהם מרוויח לכיסו כמה מיליונים. אתה נותן לחברים שלך כסף כזה, ותוחב את היד שלך לכיס של האדם העני, שבקושי גומר את החודש, שבקושי קונה לחם לילדים שלו, ועוד מייקרים את מחיר הלחם, זאת לא שחיתות? זו שחיתות ברשיון.

היו"ר קולט אביטל:

אבקשך לסיים.

ג'מאל זחאלקה (בל"ד):

שחיתות ברשיון מותרת, אבל שחיתות של מיליון פה או שם שלא על-פי החוק היא בעיה. על זה מתלוננים.

היו"ר קולט אביטל:

תודה רבה.

ג'מאל זחאלקה (בל"ד):

זאת לא הבעיה. צריך לטפל בזה, אבל הבעיה היא - - -

היו"ר קולט אביטל:

חבר הכנסת זחאלקה, זמנך תם. תודה.

ג'מאל זחאלקה (בל"ד):

אני רוצה להגיד את המשפט האחרון, גברתי. הבעיה היא לא רק השחיתות הקטנה של נסיעה עם "אגרקסקו" באלפי ש"ח, אלא מיליארדי ש"ח של שחיתות שלטונית ממוסדת. תודה.

היו"ר קולט אביטל:

תודה רבה. חבר הכנסת טלב אלסאנע, לרשותך שלוש דקות.

טלב אלסאנע (רע"ם):

גברתי היושבת-ראש, חברי הכנסת, המדיניות הכלכלית התמוהה של הממשלה הזאת היא לא דבר חדש. זה שהם חזקים על החלשים, מקצצים למי שאין להם, נותנים למי שיש להם, מיטיבים עם העשירון העליון ופוגעים בעשירון התחתון – זה לא חדש. הדבר החדש הוא, שלאחר התפטרותו של שר האוצר בנימין נתניהו היתה חגיגה של הצהרות, ובהצהרות אלה היתה הפרחה של כל מיני בשורות לאנשים – יש אנשים שלוקחים ברצינות את דברי השרים או מי שאמורים לכהן כשרים – והרבה אנשים תלו הרבה תקוות שעידן מסוים מסתיים ומתחיל עידן חדש; שר אחד הלך, ויש שר חדש; מדיניות כלכלית אחת עברה מן העולם, ויש מדיניות כלכלית חדשה, מגמה חדשה. אולי יש כאלה שקראו לזה מדיניות כלכלית בשנת בחירות.

אבל הדבר האבסורדי הוא שאת המדיניות החדשה מתחילים עם מה? עם העלאת מחיר הלחם. עם קיצוץ בסובסידיה ללחם. מיהם האנשים שנזקקים ללחם, מיהם האנשים שחשוב להם המוצר הבסיסי? ודאי לא התעשיינים, ודאי לא המנהלים או המנכ"לים בבנקים. אלה האנשים שאין להם.

לכן נבצר ממני להבין את המדיניות הכלכלית החדשה. לא היו יכולים להעלות את המסים על יבוא הטבק או על מוצרי הסיגריות? לא היו יכולים להעלות את המסים על כל מיני מוצרי מותרות ולהמשיך לתמוך בשכבות החלשות הנאנחות תחת הגזירות הכלכליות, תחת המדיניות האבסורדית שהמשנה לראש הממשלה הגדיר אותה כמדיניות כלכלית חזירית? הוא עצמו הפך להיות שותף למדיניות החדשה הזאת.

אני מבין שחבר הכנסת טיבי אינו מגן על המשנה לראש הממשלה, אבל אתה מסכים עם המצב הקשה והעגום של מי שחיים מתחת לקו העוני, שהמספר שלהם הולך וגדל? בכל פעם מעלים את הנושא ואומרים: נתמודד. אבל ראי זה פלא, גברתי היושבת-ראש: ההתמודדות מביאה לכך שמספר האנשים שחיים מתחת לקו העוני לא קטן, אלא הולך וגדל. השאלה היא מה הם עושים כאשר הם אומרים: אנחנו הולכים להקטין – והמספר הולך וגדל.

לדעתי, זו מדיניות שאין לנו שום אמון בה ובממשלה שמובילה אותה, ולכן אנחנו נצביע אי-אמון בממשלה ובעומד בראשה. תודה רבה.

היו"ר קולט אביטל:

תודה רבה. חבר הכנסת משה גפני, בבקשה. אחריו - חבר הכנסת יצחק לוי. שלוש דקות לרשותך. בבקשה.

משה גפני (דגל התורה):

גברתי היושבת-ראש, רבותי חברי הכנסת, אדוני השר, סיעת שינוי העלתה הצעת אי-אמון בממשלה בשל השחיתות. אני אצביע נגד ההצעה הזאת. אני נגד שחיתות, אבל אני לא חושב שראוי שסיעה שיותר מדי פרשיות נכרכות בשמה תעלה נושא כזה. רק ביום שישי האחרון פרסם כתב "ידיעות אחרונות" נחום ברנע כתבה על חברה בשם "למ"ד הפקת תקשורת בע"מ", נדמה לי, ושמעתי שטומי לפיד הגיב כאן על הידיעה הארוכה הזאת, שלפיה היה שותף בחברה שלא היה מן הראוי, בלשון המעטה, שבהיותו חבר כנסת ושר, הוא - - -

היו"ר קולט אביטל:

חבר הכנסת גפני, מכיוון שקיבלנו כאן הסבר מלא, וחבר הכנסת לפיד הסביר שהוא הפסיק להיות חבר בחברה ארבע שנים לפני - - -

משה גפני (דגל התורה):

אני הולך להגיד את זה. אני הולך לומר את זה.

יוסף פריצקי (צל"ש - ציונות, ליברליות ושוויון):

זה מה שהוא אמר. אז הוא אמר.

משה גפני (דגל התורה):

אני לא נכנס לפרטים, הם ממש לא חשובים לי. אני רק מדמיין לעצמי, ואולי זה דמיון פרוע, אם הידיעה הזאת, של נחום ברנע, היתה מתפרסמת ביום שישי האחרון - - -

חיים אורון (מרצ-יחד):

לא ראיתי עיתון ביום שישי.

משה גפני (דגל התורה):

אין לי הרבה זמן. הייתי מספר את זה באריכות, אבל אין לי זמן. הזמן מוגבל. פריצקי יסביר לך את זה עוד מעט.

יוסף פריצקי (צל"ש - ציונות, ליברליות ושוויון):

אני אספר לך.

משה גפני (דגל התורה):

אני רק מדמיין לעצמי, וייתכן מאוד, חבר הכנסת רשף חן, שזה דמיון מאוד פרוע – ויש לי דמיון פרוע – מה היה קורה אילו היה הסיפור הזה על שר המשפטים שהוא חרדי ומש"ס, וטומי לפיד היה עומד כאן בגלל הצעת האי-אמון, והשר הזה מש"ס, או חבר הכנסת הזה מש"ס, היה מסביר את עצמו. מה היה טומי לפיד אומר? הדמיון שלי מאוד פרוע: החרדים מושחתים. הסברים היו עוזרים, גברתי היושבת-ראש? הסברים היו עוזרים?

רשף חן (שינוי):

- - -

משה גפני (דגל התורה):

כמו שההסברים על המכון הליברלי למחקר וחינוך של השר לשעבר פורז עזרו. הסברים. אבל אם זה היה – ותהיה כן עם עצמך - -

יוסף פריצקי (צל"ש - ציונות, ליברליות ושוויון):

הוא לא יכול.

היו"ר קולט אביטל:

חבר הכנסת פריצקי, אנא. קשה להתאפק.

משה גפני (דגל התורה):

- - מה היה קורה אם זה היה שר מש"ס, ואם שר מש"ס היה מציע למנות מנהלי מחוזות במשרד הפנים למשרד המפלגה כמו שעשה פורז בסיעת שינוי ברחוב חשמונאים?

אחמד טיבי (חד"ש-תע"ל):

- - -

משה גפני (דגל התורה):

אתה יודע מה? אני נגד חיטוט בדברים האלה. יש רשויות שמטפלות בזה. אבל סתם, היות שנמצאים כאן לא הרבה מחברי הכנסת, אני רק מדמיין לעצמי – דמיון פרוע – מה היה קורה.

חיים אורון (מרצ-יחד):

אני מבין שאין לך הנאה - - -

משה גפני (דגל התורה):

לא, אני לא נהנה מזה, להיפך. אני סתם משתף אתכם בדמיונות. יכול להיות שאני טועה בזה לחלוטין, יכול להיות שזה סתם דיבורים.

רשף חן (שינוי):

חבר הכנסת גפני, אתה נגד - - -

משה גפני (דגל התורה):

יכול להיות. אני מייצג מפלגה ששמה לא נקשר אף פעם בשום מעשה שחיתות. ייתכן מאוד שאתה צודק, אני לא מתווכח אתך.

גברתי היושבת-ראש, אני מבקש לומר שני משפטים בנושא של מפעל ההזנה. ההיגיון שעומד מאחורי הרעיון של מפעל ההזנה אינו נושא חינוכי. לחלוטין לא, זה לא קשור בכלל לתוכנית לימודים. מפעל ההזנה עלה – וכך זה גם הוסבר הרבה מאוד פעמים וגם בדיון שהיה בוועדת הכספים על הנושא הזה – משום שלא ייתכן שיהיו ילדים רעבים, ולכן, קודם כול, בתוכנית הראשונית, פונים ליישובים שיש בהם מצב סוציו-אקונומי נמוך, שם באמת הילדים יכולים להיות רעבים, דבר שלא יכול לקרות ביישובים אחרים. העניין אינו קשור למה שהם לומדים. לא ייתכן שתלמיד שנמצא בבית-ספר במדינה מערבית מתוקנת יהיה רעב. זה הרציונל שעמד מאחורי העניין.

ראש הממשלה אמר למנכ"ל משרדו פעמיים בנוכחותי, בשתי פגישות שונות: אז מה אם הם לומדים בחינוך המוכר שאינו רשמי, אז גם מגיעה להם סטירה על זה? בגלל זה הם צריכים להיות רעבים? עלה כאן השר שטרית, גם בשבוע שעבר בתשובה על שאילתא בעל-פה שלי, ואמר שהמדיניות לא השתנתה. זאת אומרת, ראש הממשלה אומר לי בחדר סגור דבר אחד, והשר המשיב בשמו אומר דבר אחר. יתירה מזאת, בתשובה על הצעת האי-אמון בעניין הזה של סיעת ש"ס אומר השר שטרית: תגישו הצעת חוק - - -

היו"ר קולט אביטל:

חבר הכנסת גפני, זה הרבה יותר משני משפטים. אבקשך לסיים.


משה גפני (דגל התורה):

חבל, הייתי יכול להאריך בזה, אבל כמצוותך אני מסיים.

אני לא סבור שבאי-אמון כזה אני אוכל לתמוך בממשלה. תודה רבה.

היו"ר קולט אביטל:

תודה רבה. חבר הכנסת יצחק לוי, ואחריו – חבר הכנסת דוד טל.

יצחק לוי (ציונות לאומית דתית מתחדשת):

גברתי היושבת-ראש, רבותי חברי הכנסת, אני מתאר לעצמי שבעוד זמן קצר, אולי בעוד שעתיים, יהיה לנו שר אוצר חדש, אהוד אולמרט. כך מסתמן מבחינה פוליטית. אחד הדברים המקובלים בהרבה מאוד משטרים הוא, ששליט חדש עושה איזו מחווה לעם כסימן לכך שהוא נכנס לתפקיד. אני חושב שהדבר שצריך לעשות עוד היום הוא להודיע על הורדת מחיר הלחם.

אני חושב שהדבר הזה נורא. היו ממשלות קודמות שהיה בהן רעיון להעלות את מחיר הלחם, והממשלה החליטה שהיא לא מעלה את מחיר הלחם. אפשר להתווכח כמה האגורות האלה משנות לתקציב של איש עני או של משפחה ענייה או של קשיש עני - אולי זה ישנה הרבה, אולי זה ישנה מעט, אבל מדובר פה בסמל, בסמל שאסור לגעת בו. הלחם הוא מזון העניים. העשירים לא אוכלים לחם. העשירים אוכלים לחם מלא, ולחם כזה, ולחם אחר, ובלי לחם, ודיאטות כאלה ודיאטות אחרות.

יוסף פריצקי (צל"ש - ציונות, ליברליות ושוויון):

איזה דיאטות.

יצחק לוי (ציונות לאומית דתית מתחדשת):

העניים אוכלים לחם. אנחנו לא רוצים שהלחם הזה יהיה לחם של בושה. הגמרא קוראת לזה "נהמא דכיסופא" – לחם שמתביישים בו. אנחנו רוצים שהלחם יהיה בזכות, לא בחסד, לא בצדקה, לא שאנשים יצטרכו ללכת ולבקש תרומות כדי לקנות לחם, שלפחות הלחם יינתן להם כמו שצריך, שלפחות את הלחם הם יוכלו לקנות בכספם.

גברתי היושבת-ראש, יש הרבה טענות נגד הממשלה הזאת, ואינני יודע כמה זמן היא תשרוד, אני מקווה שכמה שפחות, אבל אם הממשלה הזאת יכולה לעשות עוד דבר אחד, אם יהיה לה זמן - איננו יודעים כמה זמן היא עוד תשרוד - הרי שאני חושב שהדבר שהיא צריכה לעשות זה להוריד את מחיר הלחם.

אנשים לא מבינים את הקשר בין מחיר הלחם למחיר הדלק. אם בגלל מחיר הדלק העלו את מחיר הלחם, הרי שהורידו את מחיר הדלק לא מזמן, אז למה שלא יורידו את מחיר הלחם? אנשים לא מבינים, ואנשים צריכים להבין את הדברים, העם צריך להבין. העם צריך להבין דבר שיש בו היגיון.

לכן, אני קורא לשר האוצר החדש – כאשר הוא ייבחר, אם הוא ייבחר - להודיע עוד היום על הורדת מחירי הלחם. לפחות זו תהיה בשורה פורתא לעם ישראל. מובן שבשאר הדברים אנחנו נצביע נגד הממשלה וננסה להפיל אותה באי-אמון. תודה רבה, גברתי.

היו"ר קולט אביטל:

תודה רבה. חבר הכנסת דוד טל, ואחריו – חבר הכנסת יוסף פריצקי.

דוד טל (נוי):

גברתי הנכבדה היושבת בראש, עמיתי חברי הכנסת, אני לא יכול שלא לדבר על מפעל ההזנה. שמעתי יותר מאשר פעם אחת את כבוד נשיא בית-המשפט העליון, כבוד הנשיא ברק, שאמר שבית-המשפט העליון הוא הגוף שיכול לחסום כל שלטון שיש לו רוב דורסני מפני דברים נוראים שיכולות לעשות ממשלות כאלה ואחרות למיעוטים כאלה ואחרים. אני מוכרח לומר לכם שזה חלחל בתוכי, עיכלתי את הדבר, האמנתי בזה ואני רוצה להמשיך להאמין בזה.

אני גם בטוח שבדבריו של כבוד השופט חשין הוא לא התכוון בדיוק להפלות בין דם לדם, אבל בפועל התוצאה היתה שבעצם הוא הוציא אל מחוץ לחברה מגזר מאוד מסוים, שהוא שזוף עור. לא נעים לי להשתמש בזה - אבל היות שהשד העדתי עולה פעם אחר פעם במפלגת העבודה, לרבות בשבוע האחרון - ולדבר על זה בחופשיות יתירה, אף שאיני מאלה שאוהבים להשתמש בזה. כנראה השופט חשין לא הבין שהוא הוציא בעצם אל מחוץ לחברה – הוא אולי התכוון אפילו אל מחוץ לחוק - אותם ילדים, במקרה הזה את ילדי ש"ס. אני מתקומם נגד זה, מפני שמבחינתי ילד הוא ילד. ילד לא בחר לאיזה אבא להיוולד.

אברהם בייגה שוחט (העבודה - מימד - עם אחד):

למה ילדי ש"ס? "מעיין החינוך התורני" מקבל.

דוד טל (נוי):

אבל הם הרוב. הם הרבה יותר. אתה צודק. חבר הכנסת בייגה שוחט, אני מקבל את ההערה שלך, אבל זה הרבה יותר וזה גם מצטייר כך. אתה יודע מה, אני לא נכנס לענייניה הפנימיים של מפלגת העבודה ואני לא רוצה לעסוק במה שקורה שם עם כל הנושא של עמיר פרץ וכו'. אולי אתם לא רוצים, אבל כך זה מצטייר.

גאלב מג'אדלה (העבודה - מימד - עם אחד):

מה אדוני מציע?

דוד טל (נוי):

אני לא רוצה להתערב בנושא הזה. אני רוצה לומר שפשוט לא יעלה על הדעת שדבר כזה יקרה במדינת ישראל, מדינת היהודים. על מה? אומר כבוד השופט חשין, שמי שדואג לתורה ידאג גם לקמח. למה? למה צריך לעשות את הסלקציה הזאת? לא די לנו במתחים ובקרעים ובשסעים השונים שיש בחברה הישראלית שצריך להוסיף עוד ועוד?

ומה אומר נציג הממשלה, השר שטרית? השר שטרית אומר, כך אני רואה את זה, שאפשר להתריס נגד מערכת המשפט ומערכת המשפט חייבת לקבל את זה, משום שבסך הכול אנחנו מחוקקים והם אמורים לפרשן את החוק. הוא אומר: תציעו חוק. אבל למה להציע חוק, הרי יש הרבה מאוד דברים שלא חוקקו לגביהם ובית-המשפט סבור אחרת. יש אפילו גם חקיקה שיפוטית ואני לא מרחיק לכת ואומר שיגרמו לחקיקה שיפוטית, אבל בשיקולים של הצדק הכללי לא לראות את הילדים האלה כמו ילדים אחרים? למה? משום שנולדתי לאבא כזה שהשקפת עולמו כזאת? מחר זה יכול להיות משום שאבא שלי סוציאליסט ואז יגידו שאני לא זכאי לא', ב', ג' וד'? כאן, במדינת ישראל, מדינת היהודים?

אני מקווה מאוד שבית-המשפט ישנה את זה – ונראה שכבר לא, אבל אם לא, אנחנו נצטרך לשנות את זה כדי למחוק את החרפה הזאת במדינת ישראל.

היו"ר קולט אביטל:

תודה רבה. חבר הכנסת יוסף פריצקי, ולאחר מכן - אחרון הדוברים, חבר הכנסת גדעון סער. בבקשה. שלוש דקות לרשותך.

יוסף פריצקי (צל"ש - ציונות, ליברליות ושוויון):

גברתי היושבת-ראש, רבותי חברי הכנסת, למפלגת שינוי יש עיתון אשר שמו "השינוי". עיתון. ב-30 במאי כתב יו"ר המפלגה, חבר הכנסת יוסף טומי לפיד, מאמר אשר שמו "סיכול ממוקד של השחיתות". בדיוק באותו מועד יצא עיתון "מעריב", בראשות האדונים הנכבדים דנקנר ומרגלית, בקמפיין "איפה הבושה". אני מקווה שאתם זוכרים את זה. שאלתי את עצמי איך קורה שמפלגת שינוי ועיתון "מעריב" יוצאים יחד באותו קמפיין. אמר לי מישהו, אולי great minds think alike. אמרתי, great minds, אבל זה טומי לפיד ודנקנר, לא great minds. בשבוע שעבר הבנתי איך זה קרה. כנראה הם ישבו בישיבת דירקטוריון של החברה, וגם החליטו על הקמפיין.

נחום ברנע מתאר בעיתון "ידיעות אחרונות" מצב שבו האדון הנכבד יוסף טומי לפיד, בהיותו שר המשפטים, לא היה רק בעל מניות בחברה, אלא היה דירקטור, מנהל בחברה, יחד עם האדון דנקנר והאדון מרגלית. שמענו פה הסברים, תירוצים נפלאים, איך זה קרה, למה זה קרה. מר לפיד שכח להסביר את ההסברים האלה לכתב, כי כששאל אותו הכתב מה קרה הוא לא אמר "שלחתי מכתב", אלא "שכחתי". אני לא יודע אם זה עניין של קרימינולוגיה, של אמנזיה, או של אמנזיה וקרימינולוגיה גם יחד, אבל נניח לזה לרגע.

המפלגה הלוחמת בשחיתות, איך אתם לא מתביישים? הרי ראש המפלגה שלכם היה מוכן לקפוץ למפלגה עם אריאל שרון בכל רגע. הרי כשהוא היה שר המשפטים הוא שתק כשהבנים של ראש הממשלה שתקו, ולא פצה את פיו. מי הביא את השחיתות למדינת ישראל אם לא היושב-ראש שלכם? מי תרם לעליית השחיתות אם לא הוא? איך אתם לא מתביישים ללכת אחריו בדבר הזה?

איך אתם לא מתביישים ללכת אחרי אדם שיצק מים על ידיו של גדול נוכלי תבל, רוברט מקסוול, ומעולם לא התנצל על כך שבהיותו שר המשפטים התפאר בכך שהוא כותב מאמרים בעיתון של עבריין מורשע, במדמנה הזאת ששמה "מעריב", שהמוציא לאור שלה הוא עבריין מורשע והעורך שלה חויב פעמים מספר במשפטי דיבה.

אתם באים להילחם בשחיתות? ודאי שיש שחיתות, שחיתות נוראה, שחיתות איומה – ואתם הבאתם אותה. יו"ר המפלגה שלכם הביא אותה. סגנו, שמציע כרטיסי טיסה לפעילי המפלגה כדי שיסתמו את הפה, הביא אותה. אתם לא מתביישים? איך תסתכלו בפני הבוחרים שלכם? אני מתבייש לומר שאמרתי לאנשים להצביע למפלגה הזאת. תתביישו גם אתם. תודה רבה.

היו"ר ראובן ריבלין:

תודה רבה לחבר הכנסת פריצקי. אני מזמין את חבר הכנסת גדעון סער, אחרון הדוברים.

חיים אורון (מרצ-יחד):

גדעון , מה דעתך על מפת הדרכים?

גדעון סער (הליכוד):

מסמך מסוכן מאוד.

חיים אורון (מרצ-יחד):

- - -

גדעון סער (הליכוד):

תמיד הייתי ותמיד אהיה.

חיים אורון (מרצ-יחד):

תקופה ארוכה הוא לא ענה על השאלה הזאת. עכשיו, כשיש יותר חופש בסיעה, אתה עונה בביטחון.

היו"ר ראובן ריבלין:

חבר הכנסת אורון, רשות הדיבור ניתנה לאחרון הדוברים, חבר הכנסת סער.

גדעון סער (הליכוד):

חבר הכנסת אורון, הרי אתה יודע מהי עמדתי. לא סתם היית שואל אותי את השאלה הזאת; היית שואל אותי את השאלה הזאת כי הערכת שאענה לך באופן מסוים, על יסוד הכרת עמדותי, וזה בסדר.

משה גפני (דגל התורה):

גדעון, מפני שאתה מסכם את הדיון ראוי היה שתתייחס לנאום של פריצקי.

גדעון סער (הליכוד):

חבר הכנסת גפני, הרי ראית שאני נמצא במליאה ושומע כל מלה. עלה בדעתך שלא אתייחס לנאום של יושב-ראש סיעת צל"ש? אני רוצה לא רק להתייחס אליו אלא גם לפתוח בו.

אדוני היושב-ראש, כנסת נכבדה, עמד כאן על הבמה הזאת לפני דקות ספורות – אני אומר את זה לטובת חברי הכנסת שנוכחים באולם ולטובת הצופים של ערוץ 99 שלא צפו בנאום – ואמר דבר חשוב בהתחשב בעובדה שהוא האדם ששינוי הציעה כמועמד מספר שלוש או ארבע, אדוני היושב-ראש? חבר הכנסת פריצקי, אתה יושב-ראש סיעת צל"ש, כל יושב-ראש הוא יושב-ראש. אתה הוצעת לכנסת על-ידי שינוי באיזה מקום, שלישי או רביעי?

יוסף פריצקי (צל"ש - ציונות, ליברליות ושוויון):

רביעי.

גדעון סער (הליכוד):

רביעי, מקום מכובד, ריאלי, גבוה, בצמרת הרשימה. אני רואה שעל סדר-היום יש אומנם ארבע הצעות אי-אמון, אבל אני לא אתייחס לכולן אלא לאחת. אני אתייחס, אדוני יושב-ראש האופוזיציה, להצעת סיעת שינוי להביע אי-אמון בממשלה בגלל חשדות לגילוי שחיתות בממשל.

אני רוצה לשאול אותך, אדוני יושב-ראש האופוזיציה: עמד כאן מעל הבמה הזאת אדם מכובד, חבר הכנסת, שהצעתם אותו לציבור הבוחרים במקום הרביעי ברשימת המועמדים שלכם - -

יוסף לפיד (שינוי):

אני מכה על חטא.

גדעון סער (הליכוד):

בוא תכה על חטא מעל הבמה הזאת, למה בקריאת ביניים?

יוסף פריצקי (צל"ש - ציונות, ליברליות ושוויון):

אני לא מכה על חטא.

גדעון סער (הליכוד):

- - שר מטעמכם בממשלת ישראל. אני עוד זוכר את המשא-ומתן הקואליציוני, איך עמדתם על קבלת תיק התשתיות הלאומיות בעבור חבר הכנסת פריצקי. קדנציה שנייה. לא שלא הכרתם אותו ולכן באתם לציבור והצבתם אותו במקום גבוה ברשימה בבחירות דמוקרטיות, ככל שאפשר לדבר על בחירות בקליקה מצומצמת כזאת כעל הליך דמוקרטי.

צבי הנדל (האיחוד הלאומי - ישראל ביתנו):

אז שרון לא מושחת?

גדעון סער (הליכוד):

חבר הכנסת צבי הנדל, הרי סיעת שינוי הציעה אי-אמון על רקע מסוים.

אתם הכרתם אותו והצעתם אותו לציבור, והוא אמר כאן, מעל הבמה הזאת, שהוא מתבייש על כך שבבחירות האחרונות הוא קרא לציבור הבוחרים לתת את אמונו בשינוי. נו, על זה תבואו להביע אי-אמון באחרים? אתם מביעים אי-אמון בעצמכם.

רשף חן (שינוי):

זאת ההגנה שלך לנוכח כל חקירות המשטרה - - -

גדעון סער (הליכוד):

תקשיב, חבר הכנסת רשף חן. יש לי כאן כל כך הרבה דברים על סיעת שינוי מדוח מבקר המדינה, ואם תפריע לי בקריאות ביניים אני לא אגיע לכל הדברים האלה. אני כבר מודיע שלא אתייחס מעל הבמה הזאת לפרסום של נחום ברנע ב"ידיעות אחרונות" ביום שישי האחרון לגבי שר המשפטים לשעבר ואחד המועמדים שהוא הציע לתפקיד היועץ המשפטי לממשלה.

היו"ר ראובן ריבלין:

כל התייחסות אישית תזכה את האיש שמתייחסים אליו - - -

גדעון סער (הליכוד):

לכן אני לא אתייחס.

היו"ר ראובן ריבלין:

אני מזהיר אתכם.

גדעון סער (הליכוד):

אבל אני כן אתייחס, אדוני יושב-ראש האופוזיציה, לתפקודך כשר המשפטים. זה לגיטימי. כי אם אדם רוצה להביע אי-אמון בממשלה בשל נושא השחיתות, גם זה לגיטימי, אבל הוא ישב בממשלה עד לפני פחות משנה, ולא בתור שר בלי תיק – הוא ישב בממשלה בתור שר המשפטים, והוא לא ישב בממשלה יום, יומיים או שבוע, הוא ישב בממשלה כמעט שנתיים ימים.

יעקב מרגי (ש"ס):

הוא זוחל להיכנס שוב.

גדעון סער (הליכוד):

חבר הכנסת לפיד, איזה שר בממשלה יכול להוביל מאבק בשחיתות יותר משר המשפטים? מי יכול לעשות את זה יותר משר המשפטים, שהוא גם יושב-ראש ועדת השרים לחקיקה ולאכיפת החוק? אז מה, התעוררתם יום אחד בחודש דצמבר אשתקד וגיליתם את השחיתות? ביום שבו הפסקתם לשבת בממשלה?
איזו אמינות יכול הציבור לייחס לגישה הזאת? אני יושב בממשלה, אני מכהן בה בתור שר המשפטים, ואולי יום אחד תבוא ותציין - ויש דברים שהם נעלמים מעינינו - איך נאבקת בשחיתות, אילו צעדים נקטת, אולי עשית דברים שאנחנו לא יודעים, אבל צריך לדעת.

ומעל הבמה הזאת, יום-יום יש תופעות מוזרות. אינני רוצה להיכנס לעניינים אישיים, כי התייחסה כאן אחת השרות בממשלה לחברת סיעתך - חבר הכנסת לפיד - שהתייחסה פה בכנסת לנושא מסוים שיש לה קרוב משפחה מדרגה ראשונה אשר יש לו נגיעה אישית בדבר הזה.

הרי אתם לא בדיוק במצב - איך להגיד את זה - אתם לא שמים לב שאתם לא במצב להטיף מוסר לאחרים? אתם לא מרגישים את זה בעצמכם?
רשף חן (שינוי):

אתה נגד - - - המאבק בשחיתות - - -?
גדעון סער (הליכוד):

אני בעד המאבק בשחיתות בשינוי - -
קריאות:

- - -
גדעון סער (הליכוד):

- -  להתחיל מהמוקד.
יצחק כהן (ש"ס):

סוף-סוף - - -
גדעון סער (הליכוד):

תראה, אני - - -
רשף חן (שינוי):

כמה חקירות משטרה, כמה דוחות - - -
גדעון סער (הליכוד):

אתה מדבר על דוחות המבקר, חבר הכנסת חן? אני אקרא לך מתוך דוח מבקר המדינה האחרון. דוח מבקר המדינה מדבר על כך שבמשרד הפנים, כאשר כיהן בו שר שאתם שלחתם אותו - - -
יצחק כהן (ש"ס):

מי זה? מי זה?
גדעון סער (הליכוד):

אף אחד לא יודע מי היה שר הפנים לפני - - -
קריאה:

דרעי.
גדעון סער (הליכוד):

הוא כרגע לא באולם, אבל אני - - - חבר הכנסת פורז היה שר הפנים. והדוח אומר, ש"שניים מששת יועצי השר" - זה שליש אם אני עושה חשבון נכון - "ואחת משלושת יועצי סגן השר" - כי גם סגן השר היה משינוי והוא כאן במקרה, חבר הכנסת בריילובסקי, זה גם כן שליש דרך אגב - "הם חברים בגוף בוחר, מועצת מפלגת שינוי" וזה דבר שלא עולה בקנה אחד עם החוק - - -
קריאות:

- - -
גדעון סער (הליכוד):

למה אתם צועקים? אתם צועקים על מבקר המדינה או עלי? אני מצטט עכשיו מדוח מבקר המדינה.
קריאות:

- - -

היו"ר ראובן ריבלין:

רבותי. חבר הכנסת סער, אל תפנה אל כל אחד ואחד מהם. רבותי, רשות הדיבור של חבר הכנסת סער. אי-אפשר ככה במקהלה. בבקשה.
יעקב ליצמן (אגודת ישראל - יהדות התורה והשבת):

אדוני חבר הכנסת סער, למה לא הביאו את זה למשטרה?
היו"ר ראובן ריבלין:

תודה רבה. בבקשה. ליצמן שואל למה לא מביאים את זה לחקירה.
גדעון סער (הליכוד):

חבר הכנסת ליצמן, כמה אני יכול לברר? אני קורא את הדוח, אני יכול לפנות למשטרה למה היא לא חקרה, לפרקליט המדינה למה הוא לא הורה לפתוח בחקירה?
יעקב ליצמן (אגודת ישראל - יהדות התורה והשבת):

למה שרים אחרים כן?
היו"ר ראובן ריבלין:

חבר כנסת ליצמן, זה בלתי אפשרי.
חמי דורון (שינוי):

חבר הכנסת ליצמן, יש - - -  קשרים במשרד המשטרה - - - ליצנות לשמה.
היו"ר ראובן ריבלין:

נא להגביר את מגביר הקול.
קריאות:

- - -
היו"ר ראובן ריבלין:

חבר הכנסת דורון, חבר הכנסת ליצמן, זו הפעם האחרונה שאני מעיר לכם. בבקשה.

גדעון סער (הליכוד):

אדוני היושב-ראש, אם עלתה כאן חברת הכנסת פולישוק-בלוך והבהירה את הסיבות מדוע סיעת שינוי מציעה להביע אי-אמון בממשלה, והיא הזכירה נושא של מינויים, האם לא לגיטימי להודיע לעם ישראל - לא כל עם ישראל קורא את דוח מבקר המדינה - שבדיוק בנושא הזה, לגבי שר הפנים מטעם סיעת שינוי ולגבי סגן שר הפנים מטעם סיעת שינוי, העיר מבקר המדינה?
מל פולישוק-בלוך (שינוי):

- - -
גדעון סער (הליכוד):

לא חשוב, חברת הכנסת פולישוק-בלוך. מילא אם היית אומרת - - -
מל פולישוק-בלוך (שינוי):

- - -
אראלה גולן (שינוי):

- - -
גדעון סער (הליכוד):

מילא אם היית אומרת - - -
היו"ר ראובן ריבלין:

תודה רבה. חברת הכנסת פולישוק, הוא משיב על הצעת האי-אמון שלך. הוא לא ביקש ממך תשובה. הוא משיב לך, כי את ביקשת תשובה. התשובה תבוא בהצבעה. הוא משיב לך עכשיו. מי שלא רוצה שישיבו לו, שלא ישאל, זה הכול. רבותי, גם חבר הכנסת לפיד קיבל כאן זמן בלתי מוגבל לענות על ההאשמות האישיות. בבקשה. רבותי, יש סוף לכל דיון. ההצבעה מכריעה, כמה נדבר? הלאה.
גדעון סער (הליכוד):

אדוני היושב-ראש, אני מקווה שאני אקבל חלק מהזמן שנגזל ממני על-ידי חברי סיעת שינוי.

קריאות:

- - -
יצחק כהן (ש"ס):

- - -
היו"ר ראובן ריבלין:

חבר הכנסת כהן. רבותי, תודה רבה. נא לתת לחבר הכנסת סער עוד שלוש דקות בשקט, והוא ימצה את הדיון.
גדעון סער (הליכוד):

מה היה קורה אם הייתם שומעים תשובה מסודרת? מה היה יכול לקרות לכם? הייתם שומעים, הייתם יכולים אחר כך בדיון אחר לבוא ולהגיד - את יודעת מה הייתי מכבד, חברת הכנסת פולישוק? אם הייתם באים ואומרים: אנחנו חטאנו, אבל גם אתם חוטאים.
מל פולישוק-בלוך (שינוי):

אנחנו לא חטאנו.
גדעון סער (הליכוד):

לא חטאתם; אתה שומע?
קריאות:

- - -
גדעון סער (הליכוד):

אדוני היושב-ראש, לכן אני בא ואומר ומשלים, שאותם חברים היו חברים - עכשיו זה לא סתם מינויים, אדוני היושב-ראש, אני רוצה שתדע. מועצת שינוי זה לא גוף גדול - - -
היו"ר ראובן ריבלין:

מרגע זה יש לך שלוש דקות אחרונות.

גדעון סער (הליכוד):

בסדר, אדוני היושב-ראש. זה גוף קטן, הוא מונה כ-150 חברים בלבד. כאשר הם מפזרים ביד רחבה מינויים מקרב אותו גוף מצומצם - -
מל פולישוק-בלוך (שינוי):

- - -
גדעון סער (הליכוד):

- -  הרי זה לא אחד מ-100,000, מ-3,000. אחד מ-150. כל השאר הם קרובי משפחה.
היו"ר ראובן ריבלין:

יושבת-ראש ועדת ביקורת המדינה, אני אקרא אותך לסדר. הוא יכול לומר מה שהוא רוצה. את רוצה צנזורה על דבריו? הוא יכול לומר מה שהוא רוצה.
מל פולישוק-בלוך (שינוי):

- - -
רשף חן (שינוי):

- - -
גדעון סער (הליכוד):

אני יכולתי להרחיב. דווקא אהבתי את תשובתו של חבר הכנסת פורז למבקר המדינה בנושא משרות אמון, כאשר העיר לו המבקר, ש"פרסום היועצים ותפקידיהם בקרב עובדי המשרד עשוי לבלבל ולהטעות"; הוא ענה לו: שר הפנים דאז, מר אברהם פורז, מסר בתשובתו כי לדעתו "הוא רשאי להטיל על עוזריו לפי שיקול דעתו לטפל בכל נושא שהוא מוצא לנכון, וגם אם לעוזר מסוים יש תחום טיפול, אין הדבר מונע מהשר את הזכות להטיל עליו משימות נוספות או שונות". "לכן אין חשיבות ממשית" - קובע שר הפנים לשעבר - "להגדרה מדויקת של תפקידי היועצים."

וזה בסדר, כי אני חושב שבמשרות אמון הגישה המרחיבה של חבר הכנסת פורז, שר הפנים דאז, היא גישה נכונה, אבל אני אומר: אל תטיפו מוסר, לפחות אל תטיפו מוסר.

הדבר המדהים, שכאשר אני הבאתי את הצעת החוק שלי לגבי עוזרי השרים, סיעת שינוי תמכה בה במליאה בקריאה הטרומית, אבל לפני הקריאה הראשונה היא כבר הטיפה לי מוסר על דבר שהיא תמכה בו בקריאה הטרומית. זה דבר הגיוני? זה דבר סביר? קצת רעשים בתקשורת מצד אנשים שאנחנו יודעים שהם חברים ואין בעיות לסגור אתם עניינים.

לכן, אדוני היושב-ראש, אני בא לסכם ולומר, ויכול להיות שאפילו לא אנצל את כל הזמן שעומד לרשותי - אף שזו מצווה - ואני עושה פה דבר לא שגרתי.
משה גפני (דגל התורה):

אתה יכול להרחיב קצת בעניין הזה?
היו"ר ראובן ריבלין:

חבר הכנסת גפני, אדוני.
משה גפני (דגל התורה):

לא, שירחיב, אני רוצה - - -
היו"ר ראובן ריבלין:

למה אדוני מלבה?
גאלב מג'אדלה (העבודה - מימד - עם אחד):

להשכיל אותנו - - -

גדעון סער (הליכוד):

אני רוצה לעשות דבר לא שגרתי - לפנות לחברי סיעות האופוזיציה: אתם עושים את תפקידכם ואתם מבקשים להביע אי-אמון בממשלה בנושאים שונים. אנחנו נצביע אמון, אתם תצביעו אי-אמון - זה תפקידנו כקואליציה, זה תפקידכם באופוזיציה. אבל אני רוצה לבקש מכם דבר אחד, שלפי דעתי ציבור המצביעים שלכם יעריך, חבר הכנסת יצחק כהן. הוא יעריך אם לא תשתתפו בחגיגת הצביעות של שינוי; הוא יעריך אם לא תצביעו בעד הצעת שינוי וטעמיה הצבועים להביע אי-אמון בממשלה. שהרי חזרתי בהקשר של אותה סיעה פעמים אין-ספור על הדברים שנאמרו לשלומציון המלכה: אל תתייראי מן הפרושים וגם לא מן הצדוקים, אלא מן הצבועים, העושים מעשה זמרי ומבקשים שכר כפנחס. תודה רבה.


היו"ר ראובן ריבלין:

תודה רבה. רבותי חברי הכנסת, נא לשבת. בטרם נמשיך ונתאר ונסקר את העומד לקרות הערב, אני מבקש להצביע קודם כול את הצעות האי-אמון. נא לשבת. סגן השר אלי בן-מנחם, נא לשבת.

רבותי, עת הצבעה. לפנינו ארבע הצעות אי-אמון. על שלוש מהן נצביע בהצבעה אלקטרונית ועל אחת בהצבעה אישית, לפי דרישת 20 מחברי הכנסת. לגבי הצעת האי-אמון הראשונה, הצעת האי-אמון מטעם סיעת שינוי, בשל חשדות לגילויי שחיתות, נמשכה הדרישה לקיים הצבעה שמית, לכן כל ההצבעות תהיינה אלקטרוניות, וכך נחסוך בזמן.

רבותי, הצעת אי-אמון מטעם סיעת שינוי, בשל חשדות לגילויי שחיתות בממשל - רבותי חברי הכנסת, נא להצביע. מי בעד? מי נגד? מי נמנע?

הצבעה מס' 1

בעד הצעת סיעת שינוי להביע אי-אמון בממשלה – 47
נגד – 59
נמנעים – 2
הצעת סיעת שינוי להביע אי-אמון בממשלה לא נתקבלה.

היו"ר ראובן ריבלין:

47 בעד, 59 נגד, שני נמנעים. רק אם סיעה נמנעת כולה יחד, אפשר לנמק. אחרת אין לך זכות הנמקה. הצעת האי-אמון לא נתקבלה.

אנו עוברים להצעת האי-אמון מטעם סיעות האיחוד הלאומי, מפד"ל וציונות לאומית דתית, למרות מה שכתוב שם. מי בעד? מי נגד? מי נמנע?

הצבעה מס' 2

בעד הצעת סיעות האיחוד הלאומי – ישראל ביתנו - מפד"ל - ציונות לאומית דתית מתחדשת להביע אי-אמון בממשלה – 45
נגד – 57
נמנעים – 6
הצעת סיעות האיחוד הלאומי - ישראל ביתנו - מפד"ל - ציונות לאומית דתית מתחדשת להביע אי-אמון בממשלה לא נתקבלה.

היו"ר ראובן ריבלין:

45 בעד, 57 נגד ושישה נמנעים, בהם חבר הכנסת שריד, אשר מבקש לומר שהוא טעה. אני לא משנה את ההצבעה. טעות לעולם חוזרת, וכאן היא לא דרמטית.

רבותי חברי הכנסת, אנו עוברים להצעת האי-אמון מטעם סיעות מרצ-יחד, חד"ש-תע"ל, בל"ד ורע"ם, בשל עליית מחירי הלחם. נא להצביע - מי בעד? מי נגד? מי נמנע?

הצבעה מס' 3

בעד הצעת סיעות מרצ-יחד - חד"ש-תע"ל - בל"ד - רע"ם להביע אי-אמון בממשלה – 49
נגד – 59
נמנעים – 3
הצעת סיעות מרצ-יחד - חד"ש-תע"ל - בל"ד - רע"ם להביע אי-אמון בממשלה לא נתקבלה.

היו"ר ראובן ריבלין:

49 בעד, 59 נגד ושלושה נמנעים. ההצעה לא נתקבלה.

רבותי חברי הכנסת, הצעת אי-אמון מטעם סיעת ש"ס, בשל פסיקת בג"ץ בעניין ההזנה, הקובעת כי חלק מתלמידי ישראל הלומדים תורה מופלים על רקע השקפת עולמם. נא להצביע - מי בעד? מי נגד? מי נמנע?

הצבעה מס' 4

בעד סיעת ש"ס להביע אי-אמון בממשלה – 44
נגד – 57
נמנעים – 6
הצעת סיעת ש"ס להביע אי-אמון בממשלה לא נתקבלה.

היו"ר ראובן ריבלין:

44 בעד, 57 נגד ושישה נמנעים. ההצעה לא נתקבלה.

הטענות, עיקרן היו כלפי בית-המשפט. חבר הכנסת לפיד, רציתי להפנות את תשומת לבך. עיקר הטענות היו נגד בית-המשפט, ולא נגד הממשלה, אם כי היו טענות גם נגד הממשלה.

נסים דהן (ש"ס):

טעות. נגד הממשלה.


החלטת ועדת הכספים בדבר תיקוני טעויות:
1. בחוק הפיקוח על שירותים פיננסיים (עיסוק בייעוץ פנסיוני ובשיווק פנסיוני), התשס"ה-2005;
2. בחוק הפיקוח על שירותים פיננסיים (קופות גמל), התשס"ה-2005;
3. בחוק להגברת התחרות ולצמצום הריכוזיות וניגודי העניינים בשוק ההון בישראל (תיקוני חקיקה), התשס"ה-2005
[נספחות.]



היו"ר ראובן ריבלין:

להלן המשך סדר-היום: כרגע נצביע על תיקון טעות של ועדת הכספים. לאחר מכן נצביע בקריאה שנייה ובקריאה שלישית על הצעת חוק שתאפשר לקיים את הבחירות בנהרייה במועדן על-פי צו בית-המשפט, ואנו צריכים את החוק המיוחד, שהיה בעיריית לוד ובעיריות אחרות – בטירת-כרמל, נדמה לי. אחר כך נעבור להודעת הממשלה ונדון בה.

אני מודיע שהממשלה מבקשת ממני לקיים הצבעה גורפת על כל החלטות הממשלה בנושא השרים, מקומם בממשלה וסמכויותיהם. חבר הכנסת יצחק לוי ביקש ממני שלא להיעתר לבקשת הממשלה. את נימוקי אביא ברגע ההצבעה, אך אני כבר מודיע שההצבעה על-פי בקשת הממשלה, כל עוד היא שרירה וקיימת, תהיה הצבעה על-פי בקשת ראש הממשלה, ואיני רואה מקום גם בעקבות חוות הדעת המפורטת שקיבלתי, וארחיב את הדיבור עליה לאחר מכן. לפי שעה זאת בקשת הממשלה, כך נצביע עליה, כפי שאני רואה זאת עכשיו. ההצבעה בנושא ההחלטה, שתידון במליאת הכנסת על-פי סדר הדיון שנקבע בוועדת הכנסת, תתקיים הערב לא לפני השעה 21:15.

חבר הכנסת ליצמן, תיקון טעות סופר.

חבר הכנסת חן, האם אתם רוצים לנמק את ההסתייגויות?

יעקב ליצמן (יו"ר ועדת הכספים):

אדוני היושב-ראש, חברי כנסת נכבדים, בהתאם להוראות סעיף 10א לפקודת סדרי השלטון והמשפט, התש"ח-1948, החליטה ועדת הכספים, לפי הצעת יושב-ראש הכנסת, על תיקוני טעויות בנוסח החוק להגברת התחרות ולצמצום הריכוזיות וניגודי העניינים בשוק ההון בישראל (תיקוני חקיקה), התשס"ה-2005, בנוסח חוק הפיקוח על שירותים פיננסיים (קופות גמל), התשס"ה-2005, ובנוסח חוק הפיקוח על שירותים פיננסיים (עיסוק בייעוץ פנסיוני ובשיווק פנסיוני), התשס"ה-2005.

מדובר בטעויות סופר, בטעויות טכניות של הדפסה ובהשמטה מקרית. בהחלטה שלפניכם מבוקש לתקן את הטעויות האמורות.

אודה לכם על אישור החלטת הוועדה בדבר תיקוני הטעויות כאמור. תודה רבה.

היו"ר ראובן ריבלין:

ובכן, זאת בקשה לתיקון טעות סופר שיושב-ראש ועדת הכספים, חבר הכנסת יעקב ליצמן, הביא לפנינו. נעבור להצבעה בעוד דקה.

החלטת ועדת הכספים בדבר תיקוני טעויות בחוקים האלה: 1. חוק פיקוח על שירותים פיננסיים (עיסוק בייעוץ פנסיוני ובשיווק פנסיוני), התשס"ה-2005; 2. חוק הפיקוח על שירותים פיננסיים (קופות גמל), התשס"ה-2005; 3.חוק להגברת התחרות ולצמצום הריכוזיות וניגודי העניינים בשוק ההון בישראל (תיקוני חקיקה), התשס"ה-2005. נא להצביע - מי בעד? מי נגד? מי נמנע?

הצבעה מס' 5

בעד החלטת ועדת הכספים – 91
נגד – 1
נמנעים – 2
החלטת ועדת הכספים בדבר תיקוני טעויות בחוקים נתקבלה.

היו"ר ראובן ריבלין:

91 בעד, מתנגד אחד ושני נמנעים. אני קובע כי החלטת ועדת הכספים בדבר תיקוני הטעויות נתקבלה ואושרה במליאת הכנסת. תודה לחבר הכנסת ליצמן.


הצעת חוק הרשויות המקומיות (מימון בחירות) (הוראת שעה), התשס"ו-2005
[מס' מ/204; "דברי הכנסת", מושב שלישי, חוב' מ"ב, עמ'  25779;  נספחות.]
(קריאה שנייה וקריאה שלישית)

היו"ר ראובן ריבלין:

אנו עוברים להצעת חוק של יושב-ראש ועדת הפנים לקריאה שנייה ולקריאה שלישית. לאחר מכן יטענו שני מסתייגים מטעם סיעת שינוי, כל אחד חמש-שש דקות, כי כך סיכמתי עם יושב-ראש הסיעה.

חמי דורון (שינוי):

אני מעדיף מחר.

היו"ר ראובן ריבלין:

אם אתם רוצים, בסדר.

גאלב מג'אדלה (יו"ר ועדת הפנים ואיכות הסביבה):

אדוני היושב-ראש, כנסת נכבדה, אני מתכבד להביא לפני הכנסת לקריאה שנייה ולקריאה שלישית את הצעת חוק הרשויות המקומיות (מימון בחירות) (הוראת שעה), התשס"ו-2005.

סעיפים 73 ו-73א לחוק הרשויות המקומיות (בחירות), התשכ"ה-1965, וסעיף 7(ב) לחוק הרשויות המקומיות (בחירת ראש הרשות וסגניו וכהונתם), התשל"ה-1975, המחיל את הסעיפים האמורים, קובעים כי במקרים שבהם פסק בית-המשפט, בין בערעור בחירות ובין במסגרת הליך אחר, כי הבחירות שנערכו למועצת הרשות, לראש הרשות או לשניהם בטלות, יתקיימו בחירות חדשות.

כיום אין המתמודדים בבחירות חדשות זכאים לקבל מימון בחירות לפי חוק הרשויות המקומיות (מימון בחירות), התשנ"ג-1993 – להלן: החוק. מוצע לתקן את החוק ולהוסיף בו הוראה שתאפשר מימון בחירות לרשימות או למועמדים המתמודדים בבחירות חדשות במקרים שבהם הבחירות החדשות נערכות ביישוב כולו, ולא רק באזור קלפי מסוים.

הצעת החוק שמונחת לפניכם היא הוראת שעה לעניין הבחירות האמורות להתקיים בחודש כסלו בנהרייה. בהצעת החוק כלולים שינויים לסעיפים הרלוונטיים להתמודדות לתפקיד ראש רשות בבחירות חדשות.

להצעת חוק זו הוגשו הסתייגויות. אני מבקש מחברי הכנסת לדחות את ההסתייגויות האלה ולאשר את הצעת החוק בקריאה שנייה ובקריאה שלישית. תודה.

היו"ר ראובן ריבלין:

אני מודה ליושב-ראש ועדת הפנים ואיכות הסביבה, חבר הכנסת מג'אדלה. חבר הכנסת חמי דורון, בבקשה. מי השני? חבר הכנסת רשף חן.

חמי דורון (שינוי):

אדוני היושב-ראש, שרי הממשלה, חברי הכנסת, הצעת החוק שלפנינו היא הצעת חוק מוזרה במקצת, בשל עובדה פשוטה: הכנסת נוהגת, באופן שיטתי, להיזקק לטלאים, להוראות שעה כל הזמן, במקום לפתור בעיה שקיימת – גם בנושא של בחירות מיוחדות, גם בנושא של בחירות כאשר ראש רשות עוזב את תפקידו מכל מיני סיבות וצריך לבחור אך ורק את ראש הרשות. צריך לפתור את הבעיה בצורה אחת, מסודרת ומובנית.

יש בעיה. הבעיה, בפרט בנהרייה, נובעת מכך שהבחירות בוטלו עקב שחיתות. העובדה היא שגם השיטה המתמטית שעל-פיה מחשבים את מימון הבחירות היא לא סבירה, לקויה, שמאפשרת להגיע לתשלומים אדירים. למשל בנהרייה, שהיא עיר קטנה, אפשר להגיע להוצאה של 2 מיליוני ש"ח בעבור בחירות לתפקיד ראש העיר, שזה סכום בלתי נתפס, בלתי סביר ובלתי הגיוני. כשרוצים לעשות הכול מהר-מהר, התוצאה הישירה היא שקופת המדינה יוצאת נפסדת.

למרות זאת נצביע בעד הצעת החוק הזאת, כי חובה לממן אנשים שרצים במערכת בחירות.

אני רוצה להגיב על כמה דברים שאמר כאן בדיון הקודם יושב-ראש הקואליציה, שנופף דף מתוך דוח מבקר המדינה. אותי לימדו – כנראה לא למדנו באותו בית-ספר, אך אותי לימדו שחצי אמת גרועה משקר. כאשר מקריאים רק חלק מהדוח, ולא קוראים את הדוח עד הסוף, הדברים חמורים.

הצעת האי-אמון של שינוי בשל השחיתות בממשלה לא נולדה סתם. חבר הכנסת גדעון סער, אתה יכול להסתכל על השעון כמה שאתה רוצה. יש לי זמן. ראיתי איך נהנית, עכשיו התור שלי ליהנות מהדברים האלה. כשיש לנו ממשלה שדוח מבקר המדינה קובע שמכהנים בה שרים עם 50 מינויים שנמצאים בחקירת המשטרה – לא רק בהערה בדוח, אלא בחקירת המשטרה, כשהיועץ המשפטי צריך להחליט אם להגיש כתב אישום – על מה אתה מדבר?

משה גפני (דגל התורה):

בגלל זה אתם לא בקואליציה?

חמי דורון (שינוי):

חבר הכנסת גפני, אתה בקואליציה? כי זה לא ברור. ראיתי הצעת חוק של חברך לסיעה להקמת ועדת חקירה פרלמנטרית. מה קרה?

משה גפני (דגל התורה):

מה זה עניינך? מה הצביעות הזאת?

היו"ר ראובן ריבלין:

אתה קורא קריאת ביניים כדי להרגיז אותו, ובסוף אתה מתרגז.

משה גפני (דגל התורה):

ממש לא. אני נהנה מזה.

חמי דורון (שינוי):

מצדי אנחנו יכולים להמשיך ככה עד בוא המשיח. לי אין בעיה. אני נהנה מכל שנייה.

יתירה מכך, התרענו לא פעם ולא פעמיים, וחברי הכנסת שלנו הבהירו את הדברים בצורה ברורה, כי לא נוותר בנושא השחיתות. לא נוותר, חבר הכנסת גפני, לא כשמדובר בכספים שעוברים בהיחבא ובמסתור ומתחת לשולחן לישיבות חרדיות, ולא כשכספים עוברים למינויים פוליטיים של חברי הליכוד.

משה גפני (דגל התורה):

סוף-סוף.

חמי דורון (שינוי):

היתה לך דוגמה טובה פה היום. חברי הכנסת אפילו לא היו יכולים להיכנס למזנון, כי חברי מרכז הליכוד באו בהמוניהם לבדוק איך יצביעו על הנושא שעוד מעט נדבר עליו. ברוך השם, יש הרבה מה לדבר על המינויים שראש הממשלה מביא היום בתור אתנן לחלק מחבריו.

על כן, עם כל הכבוד, חבר הכנסת גדעון סער, יושב-ראש הקואליציה, כשהוא מבקש לתקוף סיעה – לא יעזור. מה לעשות, חברי כנסת של שינוי לא נמצאים בחקירת המשטרה, לא נמצאים בחקירות קבועות. לעומתם יש חברי כנסת של הליכוד שמכירים היטב את רחוב רזיאל 10 בבת-ים, מקום משכנם של  משרדי יאח"ה. תודה רבה.

היו"ר ראובן ריבלין:

תודה.  חבר הכנסת רשף חן, גם לרשות אדוני עומדות חמש דקות מלאות נטו, על מנת לדבר בנושא חשוב זה של הצעת חוק לקיום בחירות בנהרייה. זכתה נהרייה ובאמצעותה מדברים על כל בעיות המדינה.

רשף חן (שינוי):

חברי חברי הכנסת, האמת היא שנהרייה היא באמת עיר - -

גאלב מג'אדלה (יו"ר ועדת הפנים ואיכות הסביבה):

יקרה.

רשף חן (שינוי):

- - שראוי לדון בה בהקשר של שחיתות, מפני שהמועמדים שם הם לא זרים לנושא. מפלגת העבודה, ברוב טובה - -

היו"ר ראובן ריבלין:

למה אדוני ידבר על אנשים שאינם יכולים לענות כאן?

רשף חן (שינוי):

אדוני, אני מדבר על נהרייה.

היו"ר ראובן ריבלין:

נהרייה היא עיר ואם בישראל. למה?

רשף חן (שינוי):

- - מציגה לנו מועמד בעקבות פסילתו לראשות העיר. אתם יודעים שבנהרייה יש היום ראש עיר ממונה, מפני שהמועמד שמפלגת העבודה, ברוב טובה, מריצה פעם שנייה, הוא אדם, שנקבע על-ידי מבקר המדינה דהיום ושופט בית-המשפט המחוזי במועד הרלוונטי, שהבטיח שוחד בחירות.

איתן כבל (העבודה - מימד - עם אחד):

נציג מי?

רשף חן (שינוי):

אני חושב שמפלגת העבודה. אני טועה בעניין הזה?

איתן כבל (העבודה - מימד - עם אחד):

אני יכול להגיש נגדך תביעת דיבה על כך.

רשף חן (שינוי):

אני לא בטוח שאתה יכול להגיש נגדי תביעת דיבה על כך. הוא עצמאי מזוהה עם מפלגת העבודה.

היו"ר ראובן ריבלין:

הוא היה עצמאי.

איתן כבל (העבודה - מימד - עם אחד):

הוא לא מזוהה ולא כלום.

היו"ר ראובן ריבלין:

חברים, היזהרו - - -

רשף חן (שינוי):

אני בהחלט מקבל את הערתו של חבר הכנסת כבל. יש לנו שם אדם אחד, שנקבע שניסה לקנות את הבחירות בכסף, עד כדי כך שבאופן חסר תקדים הבחירות נפסלו, והוא מתמודד עוד הפעם. אפרופו, איפה הבושה? מולו מתמודד אדם ששמו יצא למרחוק בצפון במנהגיו העדינים ובטוהר המידות שלו, ויש המועמדת של שינוי. אני יודע למי אני הייתי בוחר. אני חושב שנושא השחיתות הוא בהחלט נושא ראוי כשמדברים על נהרייה.

בכל זאת, אדוני היושב-ראש, קשה שלא להתייחס לדברים המעניינים שאמר כאן חבר הכנסת סער. אני מבין שקו ההגנה של הליכוד ונבחריו בנושא השחיתות הוא: "כולם עושים את זה". אני מבין שיש פה שר אחד שיצא והסביר, שאומנם נכון, הוא עסק במינויים פוליטיים, אבל הוא חושב שזאת הנורמה. אני חייב לומר שאני בתור עורך-דין לא הייתי מייעץ לו לנקוט את קו ההגנה הזה. אני חושב שזה קו הגנה מסוכן מאוד. גם בתור פוליטיקאי, אני חושב שהליכוד יעשה נכון אם הוא לא ינסה בכל מיני דרכים של דמגוגיה וניסיון להלך אימים להסיט את הדיון מהדיון בבעיה האמיתית שמדינת ישראל מתמודדת אתה, וזו בעיה של שחיתות אמיתית.

ברור היה לנו בשינוי כאשר הנפנו - מזמן - את דגל המאבק בשחיתות, שהתגובה המיידית של המושחתים תהיה להגיד: לא, אתם יותר מושחתים מאתנו, ולהיתפס לכל מיני תקלות כאלה ואחרות. לא, אנחנו לא מושלמים. נכון שעוזרי השר פורז, כאשר קיבלו ייעוץ משפטי לא נכון, עד כדי שחבר הכנסת סער הלך לתקן את החוק בדיעבד, לקח להם שלושה חודשים להתפטר מתפקידם. למה? כי על-פי תקנון שינוי אסור שאדם יהיה חבר מועצה יחד עם תפקידו כשר. וזאת בזמן שאף אחד, לרבות השרים של כולם - לא ידעו שזה גם אסור על-פי כללי המדינה - -

היו"ר ראובן ריבלין:

בעוד שתי דקות אנחנו עוברים להצבעה.

רשף חן (שינוי):

- - ושינוי יזמו את העניין הזה. מבקר המדינה מעיר שלתקופה קצרה היתה שם תקלה טכנית, והוא מציין לשבח את העובדה שהם היחידים מכל המערכת הפוליטית שהתפטרו. חבר הכנסת סער בוחר להיטפל לשטות הזאת, במקום להתמודד עם הבעיה האמיתית של שרים בממשלה הזאת, שוועדת האתיקה של הכנסת קבעה שהם חייבים כסף למדינת ישראל ועברו שנה או שנתיים ועד היום הם לא ראו לנכון להחזיר את הכסף הזה למדינת ישראל, ושל שרים בממשלה הזאת שמבקר המדינה קבע שעסקו במינויים פוליטיים סיטוניים וכל מה שיש להם להגיד זה: אצלנו זה נורמטיבי.

זו הבעיה, שזה הפך לנורמטיבי אצלם. זה מצב שבו כל אזרח במדינה הזאת יודע בוודאות - אדוני היושב-ראש, זה לא חשד, זו עובדה - שמה שקובע היום במדינת ישראל בכל מה שקשור לסיכוייך להיות מועסק במגזר הציבורי זה לא הכישורים שלך אלא הקישורים שלך. זה מצב שבו אדם לא יכול לקבל עבודה בתור מנקה ברשות שדות התעופה אם אין לו קשר למרכז המפלגה הרלוונטי. זה מצב שבו מערכת השלטון שלנו הפכה להיות מושחתת עד היסוד.

לבוא ובכל מיני דמגוגיות קטנות לדבר אתי על יוסי פריצקי - אדוני היושב-ראש, זה ההבדל. כאשר במפלגת שינוי מתברר דבר שברוב המפלגות כאן היו מגלגלים עיניים ואומרים: בוודאי, זו פוליטיקה - כאשר אנחנו לא מקבלים את זה כנורמה, ברגע שמתגלה דבר כזה, מרחיקים את האדם משורותינו, הולך חבר הכנסת גדעון סער ומסביר לנו שהנה אנחנו לא בסדר שהוא הסתנן לשורותינו מלכתחילה. כן, אנחנו לא מושלמים. אבל בניגוד גדול מאוד ליתר המפלגות - אני חייב לומר: מפלגות השלטון, בעיקר הליכוד והעבודה - כשמתגלה תקלה, אנחנו מתמודדים אתה, מודים בה ומנקים את השרץ, ואינני מתכוון במובן הזה לאדם אלא לתופעה, ואתם לא עושים את זה.

הציבור לא יסבול את זה, מפני שמותר לטעות אבל אסור לכסות. יכולות להיות תקלות, אבל לא ייתכן שתבוא מפלגה ותגיד: השחיתות היא חלק מהשיטה, אין מה לעשות. הציבור לא יסבול את זה. תודה.

היו"ר ראובן ריבלין:

צריך לדעת ששרץ עוזבים ולא מנקים. כתוב: "טובל ושרץ וידו", ואז אומרים: "מודה ועוזב ירוחם". כלומר, זה שעוזב את השרץ, מרחמים עליו.

רשף חן (שינוי):

אצלנו עוזבים ומנקים.

היו"ר ראובן ריבלין:

לא. לא מנקים שרץ. שרץ הוא שרץ, ולא ניתן לטהר את השרץ. אומרים: עוזבים.

חברי הכנסת, נא לשבת. חברי הכנסת חמי דורון ורשף חן, האם אתם מבקשים שנצביע על ההסתייגויות?

חמי דורון (שינוי):

לא.

היו"ר ראובן ריבלין:

תודה רבה. הם ביקשו את ההסתייגויות לצורך הנמקה ולצורך דיבור, ולכן הם מסירים את הסתייגויותיהם.

חברי הכנסת, אנחנו עוברים להצביע בקריאה שנייה על הצעת חוק הרשויות המקומיות (מימון בחירות) (הוראת שעה), התשס"ו-2005. אני עובר להצבעה. נא להצביע - מי בעד? מי נגד? - בקריאה שנייה על כל החוק, כי אין הסתייגויות להצבעה.

הצבעה מס' 6

בעד סעיפים 1-10 - 50
נגד - 1
נמנעים - 1
סעיפים 1-10 נתקבלו.

היו"ר ראובן ריבלין:

חוק הרשויות המקומיות (מימון בחירות) (הוראת שעה), התשס"ו-2005, הנוגע לעיר נהרייה עבר בקריאה שנייה.

אנחנו עוברים להצביע בקריאה שלישית על הצעת חוק הרשויות המקומיות (מימון בחירות) (הוראת שעה), התשס"ו-2005. נא להצביע - מי בעד? מי נגד?

הצבעה מס' 7

בעד החוק - 54
נגד - אין
נמנעים - אין
חוק הרשויות המקומיות (מימון בחירות) (הוראת שעה), התשס"ו-2005, נתקבל.

היו"ר ראובן ריבלין:

בעד - 54, אין מתנגדים ואפס נמנעים. אני קובע שחוק הרשויות המקומיות (מימון בחירות) (הוראת שעה), התשס"ו-2005, המתייחס לעיר נהרייה, עבר בקריאה שלישית וייכנס לספר החוקים.

אנחנו מברכים את כל תושבי נהרייה, ומקווים שהבחירות אצלם יעברו בסדר טוב ובהצלחה. תודה רבה.


הודעת הממשלה על שינויים בחלוקת התפקידים בין השרים, על צירוף שרים לממשלה ועל העברת סמכויות משר לשר

היו"ר ראובן ריבלין:

רבותי חברי הכנסת, אנחנו ממשיכים בסדר-היום. אני מבקש מהשר המקשר בתפקידו זה, שר התחבורה, מאיר שטרית, לעלות ולהציג את בקשת הממשלה - הודעת הממשלה על: א. שינויים בחלוקת התפקידים בין השרים; ב. צירוף שרים לממשלה; ג. העברת סמכויות הנתונות לשר התעשייה והמסחר. אדוני השר, בבקשה.

שר התחבורה מאיר שטרית:

אדוני היושב-ראש, להציג גם מועמדים שלא נמצאים פה?

היו"ר ראובן ריבלין:

אני רואה את המועמדים שנמצאים פה. השר אולמרט נמצא פה, חבר הכנסת בוים נמצא פה וחבר הכנסת רוני בר-און נמצא פה כל הזמן.

שר התחבורה מאיר שטרית:

יפה.

אדוני היושב-ראש, רבותי חברי הכנסת, אני מתכבד להודיע לכנסת, כי הממשלה בישיבתה ביום 30 באוקטובר 2005 החליטה, בהתאם לסעיף 31(א) לחוק-יסוד: הממשלה, לשנות את חלוקת התפקידים בין השרים כדלקמן: השר אהוד אולמרט יכהן בתפקיד שר האוצר ויחדל לכהן בתפקיד שר התעשייה, המסחר והתעסוקה. השר וילנאי יכהן בתפקיד שר המדע והטכנולוגיה. השרה ציפי לבני תחדל לכהן בתפקיד השרה לקליטת העלייה. בהתאם לסעיף 31(א) לחוק-יסוד: הממשלה, אני מבקש את אישור הכנסת לשינויים בחלוקת התפקידים בממשלה.

כן החליטה הממשלה, בהתאם לסעיף 15 לחוק-יסוד: הממשלה, על-פי הצעת ראש הממשלה, לצרף שרים נוספים לממשלה, כלהלן: חבר הכנסת רוני בר-און, בתפקיד שר התעשייה, המסחר והתעסוקה. חבר הכנסת זאב בוים, בתפקיד השר לקליטת העלייה. השר זאב בוים יהיה גם השר המקשר בין הממשלה לבין הכנסת, במקום השר מאיר שטרית. בהתאם לסעיף 15 לחוק-יסוד: הממשלה, אני מבקש להודיע על כך לכנסת ולבקש את אישורה להודעה.

הממשלה גם החליטה, בהתאם לסעיף 31(ב) לחוק-יסוד: הממשלה, להעביר את הסמכויות הנתונות לשר התעשייה, המסחר והתעסוקה לפי חוק מינהל מקרקעי ישראל, התש"ך-1960, לשר התיירות אברהם הירשזון. תחילת תוקפו של סעיף זה במועד האישור האמור בסעיף א' לעיל. בהתאם לסעיף 31(ב) לחוק-יסוד: הממשלה, אני מבקש את אישורה של הכנסת לכך.

כן החליטה הממשלה, בהתאם לסעיף 31(ד) לחוק-יסוד: הממשלה, להעביר את שטחי הפעולה של מינהל מקרקעי ישראל ממשרד התעשייה והמסחר למשרד התיירות. בהתאם לסעיף 9(א)(1) ו-(ב) לחוק הממשלה, התשס"א-2001, אני מודיע על כך לכנסת. תחילת תוקפה של הודעה זו במועד אישור האמור בסעיף א' לעיל.

מהות הדברים, אדוני היושב-ראש, היא שכל השינויים בממשלה, המוצעים מטעם הממשלה, מובאים להצבעה כחבילה אחת. אם לא תתקבל החלטה - - -

היו"ר ראובן ריבלין:

כבוד השר, אל תסבך. אתם לא מורים, אלא מבקשים, שההצבעה תהיה כמקשה אחת. אתה רק אומר שאם לא נעשה כך תמשוך הממשלה את ההצעה, כי הסמכות היא של יושב-ראש הכנסת.

שר התחבורה מאיר שטרית:

אדוני היושב-ראש, אין צורך במשיכת ההצעה. מה שאני אומר הוא שהסעיפים ג'1 – העברת השינויים, אחריות למינהל מקרקעי ישראל וכן הלאה, ייכנסו לתוקף על-פי הודעתי רק אם יאושר סעיף א'. זאת אומרת שאם סעיף א' אינו מאושר, השינויים אינם נכנסים לתוקף.

היו"ר ראובן ריבלין:

אדוני מסבך את יושב-ראש הכנסת בעניין זה. אני מבקש: בידי חוות דעת משפטית שמבקשת ממני לדאוג למה שנקרא "האיזון בין כוחה של הממשלה, כוחו של ראש הממשלה כלפי הממשלה וכוחה של הכנסת בדבר פיקוח על הרכב הממשלה". אני מבקש שאדוני לא יתנה את הסעיף. הבנתי, ההסתייגות של אדוני היא רק לגבי סעיף ג', אם וכאשר יהיה השר אולמרט לשר האוצר, אתה מבקש את ההעברה.

שר התחבורה מאיר שטרית:

אמת.

היו"ר ראובן ריבלין:

בעניין זה אין לי התנגדות, ואני אפעיל את שיקול דעתי. אני מודה לשר על הבהרתו.

שר התחבורה מאיר שטרית:

לכן הבהרתי, כדי שלא תהיינה אי-הבנות בעניין.

היו"ר ראובן ריבלין:

ברור. כל עוד השר אולמרט הוא שר התעשייה והמסחר, הסמכויות נשארות בידיו. אם הוא יתמנה לשר האוצר, אתה מבקש להעביר את סמכויותיו בעניין מינהל מקרקעי ישראל. אני מודה לאדוני. ההבהרה שלך ברורה, אין לי הסתייגות לגביה ואני אכבד את בקשת הממשלה.

רבותי חברי הכנסת, קודם כול, בהתאם למוסכם בין הקואליציה לאופוזיציה, ההצבעה בסעיף זה לא תתקיים לפני השעה 21:15, על-פי בקשת יושב-ראש הקואליציה ומרכז האופוזיציה.

אנחנו מתחילים את הדיון. הדיון הוא בהתאם להחלטת ועדת הכנסת. אני מבקש להודיע, שבהתאם להחלטת ועדת הכנסת יינתנו עשר דקות דיבור לליכוד, עשר דקות לעבודה-מימד, שמונה דקות לשינוי ולש"ס, ולכל שאר הסיעות – חמש דקות. ראשון הדוברים - נציג סיעת שינוי, חבר הכנסת אילן ליבוביץ. לשינוי שני דוברים. הראשון, חבר הכנסת ליבוביץ, ידבר ארבע דקות.

אילן ליבוביץ (שינוי):

אדוני היושב-ראש, חברות וחברי הכנסת, סיעת שינוי החליטה להתנגד למינוי השרים, להודעת הממשלה בדבר שינוי בחלוקת התפקידים בין השרים ולצירוף חברי הכנסת לממשלה.

אדוני היושב-ראש, עם כל הכבוד להחלטת הממשלה, ועם כל הכבוד לשרים שרוצים למנות – חלקם, אולי כולם, יכולים להיות שרים טובים ומוכשרים, השר אולמרט בתפקיד שר האוצר, וגם חבר הכנסת בוים, או חבר הכנסת בר-און, כל אחד בתפקיד שמייעדת לו הממשלה – עם כל הכבוד, אנחנו רואים את מחול השדים ואת כל מה שקורה כאן. הייתי אומר לראש הממשלה: במקום כל ההתרוצצות הזאת, בואו נגמור את כל הפארסה הזאת. סגן השר והבה, במקום לנסות לכופף זה את זה בתוך סיעת הליכוד, בוא נודיע לכנסת, לעם בישראל, שראש הממשלה אינו יכול לשלוט, כי אם הוא לא יכול להביא אנשים מתוך מפלגתו ולמנות אותם לשרים, בואו נפזר את הכנסת ונלך לבחירות כמה שיותר מהר, כדי לסיים את הפארסה הזאת אחת ולתמיד.

סגן השר והבה, אתה לא מצפה שהאופוזיציה תמשיך לתת רשת ביטחון או להציל את ראש הממשלה מציפורני חברי הכנסת ממפלגתו שלו. אם הוא לא יכול לעשות סדר אצלו בבית, לשלוט במפלגה שלו ולהביא שינויים בתפקידים של שרים ומינויים של חברי הכנסת ממפלגתו לשרים, מה לו להלין ועל מה עליו להתלונן? הגיע הזמן לשים לזה קץ. יכול להיות שהם יכולים להיות שרים טובים, יכול להיות שהגיע הזמן, אבל הגיע הזמן להפסיק את המשחק הזה ולשים לו סוף.

מספר השרים – היום יש לנו 20 שרים ו-12 סגנים. רבע מבאי הבית הזה יושבים ברשות המבצעת ואינם עושים את עבודתם בתוך הבית. אם נוסיף עוד שרים וסגני שרים – הרי יש סיעות שכבר היום חבריהן שנותרו בבית רצים בין הוועדות, לא אומר כמו עכברים מורעלים, אבל אינם מספיקים להיות נוכחים בכל הוועדות ולקיים את הפיקוח, הבקרה ועבודת החקיקה בצורה סדירה, מכיוון שהם חברים בכמה וכמה ועדות. ניקח לדוגמה את מפלגת העבודה, ש-11 מ-19 חבריה משמשים ברשות המבצעת, או את סיעת הליכוד, שמחצית חבריה הם חברים ברשות המבצעת. עם כל הכבוד, את הדבר הזה צריך להפסיק.

כבר קבענו בעבר שממשלה צריכה להיות קטנה כדי להיות יעילה. לא ממשלה מנופחת, מלאה שרים וסגני שרים, שכולם כיבודים ומתנות ולשכות כדי לרצות את אותם חברים מבית אשר תמכו לכל אורך הדרך וסייעו לראש הממשלה בהצבעה כזאת או אחרת. הרי היום אנחנו ממנים את השרים לא בגלל כישורים, אלא בגלל קשרים, חבר הכנסת והבה. אתה כבר מונית לתפקיד סגן שר. מה לעשות, אין לכנסת יכולת לפקח על מינוי סגני שרים. אולי כדאי שהכנסת תפקח גם על מינוי סגני שרים.

מגלי והבה (הליכוד):

אתם רוצים את מינוי סגני השרים?

אילן ליבוביץ (שינוי):

לא, חבר הכנסת והבה, ממש לא רוצים. אם ראש הממשלה אינו יכול להשליט סדר בסיעתו ולהביא למינוי השרים שהוא רוצה, ואינו יכול למנות את החברים שתמכו בו לשרים בממשלה, הגיע הזמן להודיע על פיזור הכנסת וללכת לבחירות, ולא להמשיך את הפארסה שמתנהלת כאן. תראה מה קורה כאן – מעבר למליאה, במזנון – את ההתרוצצות ואת מחול השדים, איך זה נראה בשבועיים האחרונים כאשר אתם מנסים - - -

מגלי והבה (הליכוד):

אם נלך לבחירות נכפיל את כוחנו.

אילן ליבוביץ (שינוי):

אם נלך לבחירות, חבר הכנסת והבה, תצטרכו להחליט איך אתם נראים, אם זה הליכוד של אריק שרון או הליכוד של בנימין נתניהו ושל עוזי לנדאו. תצטרך להחליט באיזה צד אתה נמצא ואיך המפלגה נראית, אם היא מפלגה של שתי גדות לירדן או מפלגה של ההתנתקות, באיזו מפלגה אתה נמצא. כשתחליטו אולי תוכלו ללכת לבחירות. כרגע, כמו שאתם נראים, עדיף ללכת לבחירות ולגמור את הפארסה הזאת. תודה רבה.

היו"ר חמי דורון:

תודה רבה לחבר הכנסת ליבוביץ. חבר הכנסת בייגה שוחט, בבקשה.

אברהם בייגה שוחט (העבודה - מימד - עם אחד):

אדוני היושב-ראש, רבותי חברי הכנסת, סיעת העבודה-מימד תתמוך ברובה בהצעת הממשלה ותצביע בעד מינוים של שלושת השרים. לחברי הכנסת עמיר פרץ ואילנה כהן, שחברים היום בסיעה שלנו, יש חופש הצבעה בעניין הזה על-פי ההסכם, וככל הנראה הם יצביעו נגד. יש חבר נוסף שמתלבט ועדיין לא יודע איך וכיצד יצביע.

אנחנו תומכים בהחלטה זו מסיבה מרכזית: אנחנו כרגע עדיין שותפים בקואליציה, וברגע שאנחנו שותפים בקואליציה אנחנו צריכים לכבד את החלטות הממשלה. מה גם ששני המקומות שהתפנו הם מקומות של שרים מהליכוד שעזבו את הממשלה מסיבותיהם והעניין נראה לנו עניין פנימי של הליכוד. מובן שאין לנו שום דבר אישי נגד מי משני המועמדים החדשים ונגד המועמדות של השר אהוד אולמרט לתפקיד שר האוצר, שאותו הוא כבר ממלא בשלושת החודשים האחרונים. גם זאב בוים וגם רוני בר-און הם אנשים ראויים לשבת בממשלת ישראל ברמה האישית. יכולה להיות אתם מחלוקת על עמדות, אבל בסיכומו של דבר כל אחד מהם בא מתחום אחר. אני מכיר הרבה יותר זמן את זאב בוים, מהתקופה שבה עוד היה ראש עיריית קריית-גת ומהפעילות בכנסת. אני והסיעה שלמים עם ההצבעה בעניין.

אני רוצה להגיד שזה לא אומר שיש בסיעת העבודה או במפלגת העבודה הסכמה על עתיד הממשלה ועל קיומה. יכול להיות שבתקופה הקרובה ביותר נראה מחלוקות גדולות מאוד בתוך סיעת העבודה, שיהיו רלוונטיות לנושא התקציב. כידוע לכם, שרי העבודה, בדיון הממשלתי על אישור התקציב, הצביעו נגד התקציב, ובישיבת סיעה שהתקיימה היום הוחלט שכל זמן שלא מתבררים נושאים מרכזיים, לא שוליים, במבנה התקציב, בהעדפות של התקציב וכן במסגרת של התקציב, מפלגת העבודה לא תצביע בעדו בקריאה ראשונה.

אני מניח שכאשר תסתיים הפרשה הזאת כפי שתסתיים, ואני מקווה שהצעת הממשלה תעבור, אנחנו צפויים בתקופה הקרובה ביותר לא לדיונים ולהרמוניה שקיימים היום בסיעה לגבי ההצעה הזאת, כי הם אינם קיימים ככל שהדברים נראו ונשמעו לי בדיונים בסיעה בנושא התקציב, שהוא נושא קריטי ומלא ויכוחים ואי-הסכמות. האווירה היום אומרת, שאם לא ייעשה שינוי לפני הקריאה הראשונה - אני חוזר ואומר: לפני הקריאה הראשונה - מפלגת העבודה לא תוכל לתמוך בתקציב בקריאה ראשונה למרות ההבטחות של שר האוצר וראש הממשלה שייעשו שינויים. אם יש שינויים, צריך לעשות אותם כדי לראות אותם טרם הקריאה הראשונה.

אני רוצה להתייחס לנושא נוסף שקשור למה שמובא כאן היום, והוא נושא מינהל מקרקעי ישראל. אני מכיר את המינהל שנים רבות, עוד מתפקידי הקודמים טרם היותי חבר הכנסת, ואני יודע את חשיבות תפקודו של המינהל ואת עוצמתו כמחזיק חלק ענק, למעלה מ-90% מהקרקעות הראויות לבנייה במדינת ישראל.

אני יודע שהמערכת של מינהל מקרקעי ישראל מיטלטלת על-פי שיגיונות ורצונות של שרים, בעיקר של ראש הממשלה הנוכחי, ועוברת ממשרד למשרד יחד עם שר כזה או אחר, בעיקר ראש הממשלה, כאילו זה איזה צעצוע שמישהו צריך לשחק אתו ולוקח אותו ממשרד השיכון למשרד התשתיות, ממשרד התשתיות למשרד ראש הממשלה, וקודם הוא היה במשרד החקלאות. סיבוב שלם, דרכים שלמות ומערכת שלמה שאי-אפשר לשבח אותה על יעילותה, על עבודתה ועל האופציות שהיא נותנת לפיתוח הקרקע, לשחרור הקרקע, והתכלול, והביורוקרטיה. המערכת הזאת נעה ממשרד למשרד על-פי הסכמים קואליציוניים, על-פי תחושה של כוח, ונודף ריח רע. יש להבין שזה יוצר תחושה גרועה מאוד בציבור, באלה שמכירים את העניין, והמעבר ממקום למקום וממשרד למשרד הוא כאילו אלה ששולטים במינהל מקרקעי ישראל חושבים שאפשר להפיק ממנו יתרונות פוליטיים בוודאי, וחס וחלילה גם יתרונות אחרים, שאני לא רוצה לפרט.

שאול יהלום (מפד"ל):

בכל זאת, לגופו של עניין, משרד התיירות הכי מתאים.

אברהם בייגה שוחט (העבודה - מימד - עם אחד):

לא. אני אגיד לך בדיוק מי המשרד המתאים. אמרתי את זה בשנת 1995, בהיותי שר האוצר, ומה שאמרתי היה עשוי לגרום לחבר מפלגתי, פואד בן-אליעזר, לאבד את מינהל מקרקעי ישראל.

שאול יהלום (מפד"ל):

למה אתה תומך עכשיו?

אברהם בייגה שוחט (העבודה - מימד - עם אחד):

אני אסביר לך. המשרד שבו צריך להיות המינהל הוא משרד התשתיות, ואני אומר גם למה. הוא לא יכול להיות במשרד שמשתמש בקרקע. פעם הוא היה במשרד החקלאות, היתה הטיה מובהקת לכל נושא החקלאות ולא התחשבו כלל במגזר העירוני בתוך המינהל. לאחר מכן הוא עבר למשרד השיכון, והנושא המרכזי אז היה הבנייה של משרד השיכון. הוא לא התייחס לתעשייה - הוא התייחס, כמובן, ואי-אפשר להגיד שלא נעשה שום דבר, אבל בעיקרון הוא היה במשרד שהוא צרכן קרקע. משרד התשתיות הוא משרד שמנהל תשתיות והוא עצמו איננו צרכן של תשתיות. הוא לא צרכן של מים.

שאול יהלום (מפד"ל):

- - - כמו יו-יו עובר לתיירות.

אברהם בייגה שוחט (העבודה - מימד - עם אחד):

אני אגיד לך למה אני מצביע בעד. חבר הכנסת יהלום, ראיתי אותך עומד פה במצבים רבים כחבר קואליציה, שמעתי אותך אומר דברים בכיוון מסוים ומצביע בכיוון אחר. אנחנו חיים במשטר מסוים שבו לפעמים המשמעת קובעת. אני אומר את דעתי, מה צריך לעשות, ואני גם אסביר אותה. במשרד התשתיות יש נושא האנרגיה, יש נושא הגז, שהוא גם אנרגיה, יש נושא המים, יש נושא המחצבים, וצריך להיות גם נושא שימוש הקרקע, שהוא נכס תשתית ונכס שמשתמשים בו כל אזרחי ישראל באמצעות משרדי הממשלה הרלוונטיים - שיכון, חקלאות, תעשייה ותיירות. מעבירים את זה, כמובן, למשרד התיירות, כי שר התיירות, חברי הטוב אברהם הירשזון, הוא איש אמונם של אהוד אולמרט ושל ראש הממשלה. כל אחד הרי מבין את זה. למה שהנהלת המינהל תתייחס ברצינות לשר שאחראי עליה כאשר היא יודעת שמחר בבוקר יחול שינוי וכל המערכת הזאת תשוט הלאה בתוך הלבירינט הבלתי-ברור הזה, שמדיף ריח רע, כפי שאמרתי.

היום יש שר תשתיות אחד, מחר יש שר תשתיות שני, והדברים יכולים להשתנות, אבל המינהל התקין וההתנהלות הנכונה של המדינה מחייבים טיפול רציני במוסד כל כך חשוב, בעל משמעות למשק, בעל משמעות להרבה מאוד אזרחים, שהיה צריך להיות במשרד התשתיות.

שאול יהלום (מפד"ל):

אדוני היושב-ראש, מותר לי לשאול אותו שאלה?

היו"ר חמי דורון:

חבר הכנסת יהלום, אתה לא מפסיק שאלות כל הזמן. מה יהיה?

אברהם בייגה שוחט (העבודה - מימד - עם אחד):

מבחינתי זה בסדר.

היו"ר חמי דורון:

אני מתאר לעצמי שמבחינתך זה בסדר.

אברהם בייגה שוחט (העבודה - מימד - עם אחד):

מה שכבודו יחליט.

היו"ר חמי דורון:

יש לך עוד 40 שניות, תביא את זה בחשבון. שאלה קצרה, חבר הכנסת יהלום.

שאול יהלום (מפד"ל):

מילא שני השרים, אתה יכול להגיד שלא היתה לכם השפעה, כי זה קשור לראש הממשלה ולסיעתו, אבל מפלגת העבודה יכלה להגיד, עם כל הכבוד: לנושא הזה של חלוקה וטלטול המינהל  ביו-יו אנחנו לא מסכימים.

אברהם בייגה שוחט (העבודה - מימד - עם אחד):

הנושא לא עלה, אני מודה ומתוודה. התייחסתי לזה במשך חיי הציבוריים, גם בממשלה וגם בכנסת, לא פעם ולא פעמיים, וחשבתי שמן הראוי שאגיד את זה.

אני רוצה לסיים ולומר, שראש הממשלה צריך להתכבד, ואם לא יצליח להעביר את הנושא של שלושת השרים, לבחור עוד היום שר אוצר למדינת ישראל. אני לא רוצה, חס וחלילה, לפגוע בידידי זאב בוים ורוני בר-און, ואני מאחל להם שבהצבעה הגורלית מבחינתם – במידה שלהיות שר זה גורל, אבל זה דבר חשוב, איש פוליטי רוצה את זה ואני יכול להבין אותם. אבל אם לא, אני פונה לראש הממשלה לגלות אחריות. הוא לא יכול לשחק את המשחקים הפוליטיים הפנימיים שלו בתוך מפלגתו, והוא צריך לבחור שר אוצר. אנחנו יודעים שיש בבית הזה רוב לבחירתו של אהוד אולמרט לשר האוצר. אי-אפשר להשאיר את המערכת הממשלתית ללא שר האוצר. שר האוצר זה לא רק תקציב וועדת-בכר ושאלות של מיסוי, זה המון החלטות, כמעט כל יום, מאוד חשובות. המשק ומשרדי הממשלה מתנהלים דרך האוצר, ולכן חשוב לעשות את זה. תודה רבה.

היו"ר חמי דורון:

תודה רבה לאדוני. חבר הכנסת נסים דהן, בבקשה. אחריו – חבר הכנסת אריה אלדד.

נסים דהן (ש"ס):

אדוני היושב-ראש, חברי חברי הכנסת, שולחן ממשלה יתום, מה לעשות.

היו"ר חמי דורון:

יש כאן נציג של הממשלה, סגן השר בוים.

נסים דהן (ש"ס):

אני מכבד מאוד את סגן השר בוים, בטח בידידות האישית משכבר הימים שיש בינינו. בקונסטלציה אחרת הוא היה הראשון בין הראשונים להיות שר, והיינו תומכים בזה ומברכים. אבל, חבר הכנסת ואדוני סגן השר בוים, בוא אספר לך לאיזו ממשלה אתה כל כך רוצה להצטרף. אתה כנראה לא מכיר אותה. אם היית מכיר את הממשלה שמציעה לך כיסא ליד שולחנה, היית בורח ממנה כמו מאש. אבל אתה כנראה לא יודע.

ההצבעה שלנו היום נגד היא בכלל לא ברמה האישית. אנחנו בטוחים שאתה ראוי יותר מהרבה שרים שיושבים ליד שולחן הממשלה. גם חברך, חבר הכנסת ויושב-ראש ועדת הכנסת רוני בר-און, היה ראוי, וההצבעה שלנו היום נגד היא לא שאנחנו חושבים שאתם לא ראויים, אלא שאנחנו חושבים שהעיתוי הוא לא נכון. זה לא הזמן להרחיב את הממשלה, הזמן הוא לפרק את הממשלה, ללכת לבחירות ולבוא עם הרכב חדש, גם של הכנסת וגם של הממשלה.

אבל היות שאתה כל כך רוצה כנראה – אם לא היית רוצה אף אחד לא היה כופה את זה עליך, זה לא כמו אצלנו, שהרב עובדיה יוסף כופה על מישהו להיות שר גם כשהוא לא רוצה – סביר להניח שאתה לא יודע לאיזה שולחן ממשלה אתה מצטרף, לאיזה קן צרעות רוצים לצרף אותך. צדיק תמים כמוך, ישר והגון, רוצים לקלקל אותו במו ידיהם ולעשות אותו חלק מקן הצרעות הזה של הממשלה הכושלת, האטומה – אני לא רוצה להגיד שהם רשעים, אבל בהחלט החוקים שהם חוקקו בשנתיים-שלוש השנים האחרונות הם חוקי סדום, ואני אספר לך למה.

ישבתי בוועדת הכספים, ויעיד חבר הכנסת חיים אורון, שישב גם הוא היום בוועדה במסיבת פרידה לחבר הכנסת בייגה שוחט, ואמר מרכז הליכוד בוועדת הכספים – אני רוצה להביא גאולה לעולם – חבר הכנסת דני בנלולו: אם היינו יודעים לפני שלוש שנים, בדיונים על התקציב, לאילו תוצאות הרות-גורל הממשלה הזאת סוחפת את האזרחים שלה, היינו מצביעים נגד. אנחנו מתנצלים שלא ידענו, אנחנו מבקשים סליחה מהציבור שהצבענו כמו שהצבענו לפני שלוש שנים. אלו דבריו של חבר הכנסת דני בנלולו, והוא אמר אותם באומץ במסיבת פרידה לחבר הכנסת בייגה שוחט. הוא אמר לבייגה שוחט: חבל שלא שמענו לך. את הדברים האלה, שקורים היום, אמרת אז.

חשבתי שאם חבר הכנסת דני בנלולו אומר את זה באומץ, אז הממשלה - שהוא חלק ממנה, כי הוא חבר הקואליציה - לפחות תשנה את המדיניות. אין שום שינוי במדיניות הממשלה. לצערי הרב, הממשלה שאתה כל כך רוצה להצטרף אליה, חבר הכנסת בוים – ואתה מתאים יותר מרובם שם, אתה היית עושה עבודה הרבה יותר יפה מרוב חברי הממשלה שם, אבל לא כדאי לך – היא קן צרעות. בסוף יתלו בך את כל הכישלונות של הממשלה הזאת.

אתה יודע מה המשמעות של 600,000 ילדים מתחת לקו העוני? אני יודע מה אתה חושב ברגע זה, אתה אומר: אני אשנה את המצב, תנו לי הזדמנות ואני אוכיח שאני יכול לשנות. חבר הכנסת זאב בוים, אתה טועה, לא ייתנו לך לשנות, עם כל הרצון הטוב שלך. ואני יודע שיש לך יכולות, ואתה יכול לשנות אם היו נותנים לך, אבל לא ייתנו לך. רוצים אותך שם כקישוט, וחבל מאוד שרוצים להשתמש בך כנוצה לכובע של ראש הממשלה בלבד. אתה נוצה מאוד מכובדת, אחרת לא היו מציעים לך את זה.

ממשלה שמסוגלת לדבר גבוהה-גבוהה על קידום החינוך, ולהרוס את החינוך; ממשלה שמדברת גבוהה-גבוהה על שוויון זכויות ועל צמצום פערים, ומגדילה את הפערים ושוויון הזכויות נהרס בכל מקום; ממשלה שמדברת על כך שהיא רוצה להיות ממשלה יותר יהודית, ראש הממשלה עמד כאן על הדוכן והבטיח: אני לא אתן לפגוע בקודשי ישראל - ואתה יודע מה המציאות במדינה: אין מקום אחד שלא נפגעו קודשי ישראל. במקומות שהיו מקוואות, נסגרו חלק מהם. במקומות שבהם בתי-כנסת תפקדו, חלק מהם נסגרו בגלל הגזירות של הממשלה. רבנים פוטרו או שהם לא מקבלים את שכרם. יש לי מכתב מרב חשוב, שכבר חמישה חודשים לא מקבל שכר ואין לו עם מי לדבר בכלל. ועומד פה ראש הממשלה ומבטיח: אני כראש ממשלה אדאג שהמדינה הזאת תישאר עם אותם סממנים של מדינה יהודית, שכל כך חשובים לנו, ושום דבר לא מתקיים.

על פגיעה בחלשים דיברנו? על תרופות לחולים דיברנו?

שמואל הלפרט (אגודת ישראל - יהדות התורה והשבת):

קצבאות  ילדים.

נסים דהן (ש"ס):

על קצבאות הילדים, שהרעיבו פה ילדים, דיברנו? למי אתה רוצה להצטרף, ריבונו של עולם, זאביק?

אני כבר לא מדבר על ההתנתקות, שפילגה את העם. זה מאחורינו, אבל אלה שסבלו ואשר גירשו אותם מהבית, מצאו להם פתרון? תשאל את חבר הכנסת חיים אורון כמה בכיתי בוועדת הכספים כשדנו על חוק פינוי-פיצוי. אמרתי: יהיה הבדל של ת"ק פרסה על ת"ק פרסה בין מה שכתוב למציאות, והם צחקו עלי. הם אמרו: מה שכתוב זה מה שיהיה. אמרתי להם, והם ידעו את דעתי, שהמימוש בשטח יהיה הרבה יותר קשה ממה שכתוב. לצערי הרב צדקתי. למאות משפחות עדיין לא נמצא פתרון – לא תעסוקה ולא דיור – והם סובלים חרפת רעב. האם מישהו האמין, כשחוקקנו את החוק, שמי שמגיע לו על-פי החוק מינימום 400,000 דולר יסתובב כמו עני בפתח? והם מסתובבים כמו עניים בפתח. אוספים להם כסף לקנות בגדים לחורף. האם מי שיש לו 400,000 דולר בבנק צריך שיאספו לו כסף לקנות בגדים לחורף? איפה נשמע כזאת במדינת ישראל? מוסיפים 47 מיליון ש"ח כי לא מצליחים למצוא להם פתרון, והם ממשיכים להיות בבתי-מלון. זה לוקסוס להיות בבתי-מלון? מי שצריך להתחיל את השנה, והילדים שלו מזמן היו צריכים להתחיל ללמוד בצורה מסודרת, והוא מסתובב בבתי-מלון אולי ליד ים-המלח, אולי באשקלון, אולי בבאר-שבע, אפילו לא יודע איפה הילדים שלו ילמדו.

זאת ממשלה שאתה רוצה להצטרף אליה, זאביק? תרשה לי לקרוא לך כך, כבוד סגן השר, הרי הידידות שלנו כל כך עמוקה מאותם ימים שבהם שיתפנו פעולה. אל תצטרף לממשלה הזאת, ברח ממנה כמו מאש.

לכן, מורי ורבותי, רק בגלל המחויבות לידידות הזאת נציל אתכם בכוח – נצביע נגד, ונקרא לכולם להצביע נגד, כי אנחנו לא חושבים שזה הדבר הנכון, שזאת לא הממשלה הראויה שאתה צריך להיות חבר בה. יבואו  ימים שבהם תהיה חבר בממשלה מכובדת, ואז תעשה גדולות למען ישראל ותקבל את הכבוד המתאים לך. תברח מהממשלה הזאת.

היו"ר חמי דורון:

תודה רבה לחבר הכנסת דהן. חבר הכנסת אריה אלדד, בבקשה, ואחריו - חבר הכנסת חיים אורון.

אריה אלדד (האיחוד הלאומי - ישראל ביתנו):

אדוני היושב-ראש, אדוני סגן השר, חברי חברי הכנסת, 20 שרים כבר יש לנו, ו-12 סגני שרים עוזרים על-ידם, אבל רוצים עוד. הטענה של הממשלה היא שרוצים עוד כדי למלא את השורות. בדרך הסוערת שעברנו בקיץ הזה נפלו כמה חללים, וצריך למלא את השורות החסרות ולמלא את החסר. אבל אם תשימו לב למה שקורה בוועדות הכנסת – וכולכם מכירים את המצב שם: מרוב צ'יף לא נשארו לו אינדיאנים; מרוב גנרלים כבר אין לו חיילים.

אני חושש מה יקרה עוד מעט בהצבעות בוועדת הכספים לקראת התקציב, אם הוא ירצה לרכוש לצדו את כל אלה שהיום אינם נאמנים לו במאה אחוז, את כל אלה שהיו מורדים או כתומים בקיץ האחרון. גם הם יהיו שרים או סגני שרים, אחרת למה שיצביעו בשבילו? הרי אנשים לא מצביעים כאן בגלל נאמנות אידיאולוגית לליכוד, או בגלל המחויבות שלהם לארץ-ישראל, אלא אם כדאי או לא כדאי, ולכן גם אותם ינסו לקנות שם. את מי מינו לסגני שרים ממש לפני הפגרה? ואת מי מבקשים למנות לשרים היום? וזה כן אישי; בניגוד למה שאמר חבר הכנסת דהן, שכל דבריו אינם אישיים, מה שאני מתכוון לומר הוא אישי. רוצים למנות לשרים את מי שהיו נאמנים לראש הממשלה ותמכו בו בגירוש ובעקירה, ומבקשים שנתמוך בהצבעה הזאת.

500 משפחות יושבות חודשים בבתי-מלון, בכלובי זהב, כי בער מאוד לממשלה הזאת לגרש, לעקור ולהרוס, גם כששום דבר לא היה מוכן לקליטה. לא משנה אם מוכן או לא, נהרוס. אחר כך נדאג. והיום הם תקועים בבתי-מלון, בגדי החורף שלהם במכולות, וכשהם באים למינהלת סל"ע, השם האורווליאני שבא להסתיר - הם מסייעים למגורשי עזה, מסייעים – כשהם באים לשם לבקש פיצויים מבקשים מהם את הארנונה משנת 1975, את תשלומי החשמל מ-1982 ואת האישור שהילד שהיום בצבא גמר כיתה ד'. איפה הניירות? אולי במכולה, אבל אסור להם לפתוח את המכולה, כי אם הם יפתחו את המכולה הם יאבדו את הביטוח. ומי יכול להחזיק את הניירות? המפרק של גוש-קטיף, אבל הוא לא יעביר את זה למינהלת. עושים להם את המוות. ומרוב שעושים להם את המוות גם מבקשים שנעזור להם למנות עוד שרים בממשלה הזאת, שעושה את המוות למגורשים.

וממי הם מבקשים? אדוני היושב-ראש, אפשר שאנחנו עושים חסד וצדקה למועמדים לתפקידי שרים כאשר אנחנו מתנגדים ויוצאים למנוע את מינוים. למה חסד ולמה צדקה? תזכרו את מאמר הנביא ישעיהו: שרייך סוררים וחברי גנבים, כולו אוהב שוחד ורודף שלמונים, יתום לא ישפוטו וריב אלמנה לא יבוא אליהם. היום אנחנו מבקשים למנוע מיהודים לבוא לחבורה הזאת, ואין להם אלא להודות לנו. תודה רבה.

היו"ר חמי דורון:

תודה רבה לחבר הכנסת אלדד. חבר הכנסת חיים אורון, בבקשה. אחרי חבר הכנסת אורון – חבר הכנסת שאול יהלום.

חיים אורון (מרצ-יחד):

אדוני היושב-ראש, חברי הכנסת, הדיון הזה הוא אחד הדיונים היותר משונים שאני זוכר בבית הזה. לכאורה אין בעיה. לפני כשעה הסתיימו פה הצבעות אי-אמון, ובכולן זכתה הממשלה ברוב. הממשלה קיבלה רוב ברור, והצעות האי-אמון של סיעות הבית נפלו. עם זה, הדיון הזה כנראה מתנהל בידיעה ברורה של כל הנוגעים בדבר, שההצעה שהשר המתאם, השר שטרית, הביא לכאן לא תעבור. ולמה לא? לא משום שזאב בוים מתאים להיות שר הקליטה פחות מהשר מכהן היום; לא משום שרוני בר-און אינו מתאים להיות שר התמ"ת. ואגב, אני מצהיר פה מעל דוכן הכנסת, כי לדעתי כל חבר הליכוד טוב להיות שר האוצר יותר משר האוצר הקודם, ביבי נתניהו. ומבחינה זאת, אם אני צריך לבחור בין אהוד אולמרט ובין ביבי  נתניהו - אהוד אולמרט.

אדוני היושב-ראש, יש לי נאום מעכשיו עד הבוקר, אבל נשארו לי רק שלוש דקות וחצי להסביר למה אנחנו מצביעים נגד הממשלה הרעה הזאת, גם בנושא המדיני, גם בנושא החברתי וגם בשל רמת השחיתות שבחסותה ובתוכה ובצלה היא מתנהלת וכו' וכו'.

אני רוצה להתייחס לנקודה אחת. למה בעצם נראה שהבקשה שעומדים להצביע עליה פה עכשיו לא תעבור? היא לא תעבור משום שהמפלגה הגדולה בכנסת, סיעת הליכוד, במתכונתה הנוכחית, סיימה את תפקידה ואינה יכולה להיות מפלגת השלטון. היא אינה יכולה להיות מפלגת השלטון לא ברמה של סדרי מפלגות, אלא ברמת האחריות למה שמפלגת שלטון מחויבת לו, כלומר הדבר האלמנטרי – להיות מחויבת  לעמדות שהיא מצהירה עליהן.

קבוצה מתוך המפלגה הזאת – ונכנס חבר הכנסת דוד לוי, שאני מאוד מעריך אותו – אינה מקבלת את עמדות ראש הממשלה, ולכן לא תצביע בעד מינוי השרים. אם כן, למה לכל השדים והרוחות הם מפלגה אחת? למה לא עושים את הדבר האלמנטרי ביותר – או שאלה ילכו לאן שהם צריכים ללכת, או שאלה ילכו לאן שהם צריכים ללכת. הם לא יכולים להישאר יחד.

מסתובבים פה כל מיני עסקנים, המזנון מלא אותם, וגם שליחים מטעם, ואומרים: אולי גם הפעם תצביעו, תצילו את ראש הממשלה? אנחנו הצלנו את ראש הממשלה עד להינתקות; אבל מעבר לעניין של עד להינתקות, מה הסיבה האמיתית לקיום מפלגת שלטון שבה אלה אומרים על אלה, ואלה אומרים על אלה, דברים שאנחנו, גם כשאנחנו מתרגזים מאוד, חבר הכנסת דוד לוי, אנחנו נזהרים מלומר אותם, או מנימוקים של תרבות או מהנימוק שיש לנו כנראה נימוסים אחרים.

אז למה אתם יושבים יחד? אל תשבו ביחד. נלך אל הציבור וכל אחד יאמר את דעתו. חבר הכנסת דוד לוי, אתה יודע טוב ממני, שאתה וראש הממשלה לא יכולים להיות במסגרת פוליטית אחת. אם אתם הגונים עם עצמכם ועם הציבור, ואתה איש הגון - אני לא עוסק בליכוד - רק אל תבואו ביחד לכנסת לבקש שלטון. משמעות ההצבעה היום שאתם באים ביחד לכנסת ומבקשים שלטון. בשם מי? בעד עמדה א' או בעד עמדה ב'? בעד גישה א' או בעד גישה ב'? חברי הכנסת, המערכת הפוליטית הישראלית מגיעה לשפל, שאם היא לא תבלום אותו אז באמת, כפי ששמעתי - אמרו היום בסיעת הליכוד, הכול נמשך. מועדון של 40 שרבים אחד עם השני על רקע אישי.

היו"ר חמי דורון:

חבר כנסת אורון, אומנם סיימת, אבל לאור העובדה שאין אף נציג של הממשלה כאן והיות שאמרת שיש לך המון מה לומר, אני אאפשר לך לומר כל זמן שאין פה נציג של הממשלה.

חיים אורון (מרצ-יחד):

תודה רבה. ואז, אדוני היושב-ראש, אתה שואל את עצמך. אם היום יאושר פה הצירוף של שלושה שרים לממשלה - ואם זה לא יעבור, יאושר כאן שר האוצר לבד, ולזה, אומרים, יש רוב. הרי אומרים, על שר האוצר נצביע בעד. אני רוצה להבין. שר האוצר בממשלת שרון תהיה לו מדיניות אחרת? אני כבר לא מדבר על מה ששר האוצר הנוכחי אומר. בכלל שמעתי מי שבירך השבוע. במקרה הייתי נוכח בכנס איגוד התעשייה הקיבוצית. אגב, אני שם לא במקרה, אבל במקרה הופיע שם שר האוצר הנוכחי, והוא אמר, תשמעו, אוסלו היתה פריצת דרך. ברוך הבא למועדון. אז אני שואל אותך, חבר הכנסת דוד לוי - - -

דוד לוי (הליכוד):

לולא נכנסתי לא היה לך אל מי לדבר?

חיים אורון (מרצ-יחד):

אנחנו מכירים כבר מספיק שנים, ואני - וגם אתה אוהב להיטפל למישהו שנמצא פה. מה, אני אדבר רק לטלוויזיה? וזה עם כל ההערכה אליך, אתה יודע.

דוד לוי (הליכוד):

זה הדדי.

חיים אורון (מרצ-יחד):

אז אני שואל, אהוד אולמרט עכשיו, שלכאורה - - -

היו"ר חמי דורון:

חבר הכנסת אורון, היות שסגן השר הלפרט נמצא כאן, יש פה נציג ממשלה, ולכן תצטרך לסיים.

חיים אורון (מרצ-יחד):

יש נציג ממשלה, אני יוצא. תן לי רק משפט אחד. נציג ממשלה, גם זה חלק מהתמונה. סגן השר הלפרט, שהוא עכשיו נציג הממשלה בדיון הזה, ואני אפילו לא שואל אותו איך הוא יצביע אחר כך, נשא נאום של אי-אמון בממשלה לפני רבע שעה. תגידו, מה זה הדבר הזה בדיוק? לילדים יש לזה כל מיני שמות. מה זה סגן השר, נציג הממשלה שעקב נוכחותו אני צריך לסיים את דברי כי זמני עבר - אני לא רוצה לנצל את טוב לבו של היושב-ראש יותר מדי, אבל לפני רבע שעה הוא נאם נאום על הדוכן, נאום קשה מאוד, נאום של אי-אמון בממשלה, ואם אני לא טועה, הוא הצביע נגד הממשלה בהצבעת אי-אמון.

שמואל הלפרט (אגודת ישראל - יהדות התורה והשבת):

הצבעתי בעד הממשלה.

חיים אורון (מרצ-יחד):

בהצבעה על האי-אמון של ש"ס נדמה לי שהצבעתם עם ש"ס. לא? בסדר. אז בכלל אני כבר לא מבין. נאמת נגד הממשלה, הצבעת בעד הממשלה. חבר הכנסת דוד לוי יצביע בעד אהוד אולמרט - - -

שמואל הלפרט (אגודת ישראל - יהדות התורה והשבת):

זה הפוך על הפוך.

חיים אורון (מרצ-יחד):

חברי הכנסת הנכבדים, מספיק. זמננו בהרכב הזה תם. צריך לסיים את הפרק הזה לכבודה של הכנסת, שהוא כבר מאוד בעייתי, לכבוד עם ישראל, להודיע על מועד בחירות, ללכת לבחירות, להתייצב לבחירות, ואני מקווה שבבחירות הללו, אחד המבחנים של כל מפלגה יהיה אם מה שהיא תגיד בבחירות היא גם תבצע בארבע השנים שאחר כך, ולא כפי שקרה בכנסת הנוכחית - אגב, לשמחתי הרבה - שהפער בין מה שמפלגות הצהירו בבחירות ובין מה שהן ביצעו אחר כך היה גדול מאוד מאוד.

היו"ר חמי דורון:

תודה רבה, חבר הכנסת אורון. חבר הכנסת שאול יהלום, ואחריו - חבר הכנסת מוחמד ברכה.

שאול יהלום (מפד"ל):

אדוני היושב-ראש, חברי הכנסת, סגן השר נציג הממשלה, יישר כוח. אמר חבר הכנסת אורון, שמפלגת הליכוד - וכנראה התכוון גם למנהיגיה ולראש הממשלה בראש - אינה מתנהגת כמפלגת שלטון, והוא תלה את הסיבה במחלוקת. ואני אומר, היא אינה מתנהגת כמפלגת שלטון ללא קשר למחלוקת. מדוע? אנחנו מצפים ממפלגת שלטון שתהיה מפלגה אחראית לגורל המדינה, מפלגה אחראית למשטרה הדמוקרטי של המדינה; בקיצור, מפלגה שהיא מפלגת השלטון צריכה לראות את הממלכתיות בראש פעולותיה ובראש ערכיה. והשאלה שנשאלת, עד כמה יכולה מפלגת שלטון לקחת את הממלכתיות ולהפוך את הממלכתיות למכשיר פוליטי לטובת האינטרסים המפלגתיים הצרים שלה. וזה בדיוק מה שקורה.

אני רוצה להזכיר לחברי הכנסת ולציבור כולו, שמה שהביא את השרים, זאת לא היתה החלטה בודדת על שני השרים, אלא לפני כמה שבועות הביא ראש הממשלה לפה שתי החלטות. השרים הם חלק ממכלול. ההחלטה דיברה על תשעה אישים, שבעה סגני שרים ושני שרים. לשני השרים לא היה רוב, אבל לשבעת סגני השרים לא היה צריך רוב. ולכן לקחו ואמרו, כדי להעביר את ההחלטה של ראש הממשלה, לא רק בניגוד לעמדת מפלגתו אלא במחלוקת נוראה, ולפנות את 1,800 המשפחות מחבל-קטיף, צריך לשלם שוחד פוליטי במפלגה. איך משלמים שוחד פוליטי? שוחד פוליטי במפלגתיות צרה משלמים על-ידי מינויים. מה יהיו המינויים לכל אלה שעדיין אין להם מינויים אלא הם רק חברי כנסת? איך נפתה אותם שיצביעו למען ראש הממשלה? שניים מהם נמנה לשרים ושבעה לסגני שרים. שוחד פוליטי.

והשאלה שנשאלת, עד כמה מותר למפלגת שלטון להרוס את הממלכתיות במחיר שוחד פוליטי. זה דבר שלטווח בינוני אפילו, לא אומר לטווח ארוך, מחנך את אזרחי המדינה שהכול מותר, ששוחד פוליטי הוא מטבע עובר לסוחר, הוא מטבע לגיטימי. בסופו של דבר, הצעד הזה, שרובו הצליח, כי שבעה סגני שרים התמנו, ועוד, חס וחלילה, אם יצליח היום, המינוי של שני השרים, יביא לזלזול בדמוקרטיה. יבינו שאין לזה ולא כלום עם ממלכתיות, אין ולא כלום עם דמוקרטיה כאשר אתה יכול לסובב את הדמוקרטיה, לעוות אותה, להטות אותה על-ידי שיחוד חברי מפלגתך, לא לגופו של עניין. לא בשל אמונתם, אלא בשל הג'וב שהם יקבלו.

ואם תרצו את זה בזעיר אנפין, אני אספר לכם. ישבה בשבוע שעבר, כשחשבו שההצבעה תתקיים בשבוע שעבר, סיעת המפד"ל, מובן שאנחנו חשבנו להצביע נגד ונצביע נגד, ונכנס סגן ראש עיריית רעננה, עוזי כהן הידוע, המוציא והמביא בסיעת הליכוד, ואומר: חייבים להצביע בעד. אומרים לו: למה חייבים להצביע בעד? הוא אומר: יהיו יותר שרים? יהיו ג'ובים, יהיו הרבה ג'ובים. יהיו הרבה שרים, יהיו ג'ובים. אנחנו אמרנו לכל חברי הכנסת, שמי שיצביע נגד, ננקום בו. למה? כי הוא מונע ג'ובים. מונע ג'ובים מפעילי הליכוד.

ואם תסתכלו במה שקורה במסדרונות, תבינו. כל מי שיעבור ויראה במזנון את מאות חברי הליכוד, חברי מרכז הליכוד, פעילי הליכוד שנמצאים – הם לוחצים על חברי הכנסת מהליכוד, על המורדים, להצביע בעד ראש הממשלה. באותה אווירה.

היו"ר חמי דורון:

חבר הכנסת יהלום, נא לסיים.

שאול יהלום (מפד"ל):

נצביע בעד, נקבל את מה שתבע עוזי כהן, נקבל את הג'ובים.

אדוני היושב-ראש, אני מסכם ואומר: מי שערך הממלכתיות יקר בעיניו, חייב לעמוד ולעצור בעשר אצבעותיו את המגמה של השוחד הפוליטי, שראש הממשלה ממשיך לשלם אותו היום, ולהצביע נגד ההחלטה. תודה.

היו"ר חמי דורון:

תודה רבה. חבר הכנסת מוחמד ברכה. אחריו - חבר הכנסת יעקב ליצמן.

מוחמד ברכה (חד"ש-תע"ל):

אדוני היושב-ראש, רבותי חברי הכנסת, זה היה אמור להיות דיון שגרתי. יש ממשלה, יש לה רוב, שתי המפלגות הגדולות חוברות יחדיו לאותה ממשלה. הוספת שרים וחלוקת תפקידים זה דבר שיכול להיות בשגרה, ויהיה דיון, כדי שיירשם בפרוטוקול. הרוב הקואליציוני היה אמור להכריע לטובת הבקשה של הממשלה.

אבל לא כך הדברים עומדים על שולחן הכנסת. אנחנו, אנשים שוחרי שלום, שמתנגדים באמת למדיניות הממשלה, גם ברמה הפוליטית וגם ברמה החברתית-הכלכלית, מוצאים את עצמנו במצב קצת מביך. המשבר הזה נוצר על-ידי חבורה שנמצאת במפלגת השלטון העיקרית, שפשוט רוצה לקרוא תיגר על מהלך שכבר היה, על תוכנית ההתנתקות שכבר היתה. כי אותם אנשים הצביעו בעד אותה ממשלה, עם אותם חברים פחות או יותר. אנשים בליכוד, או מרכז הליכוד, הוא אפילו תמך בצירוף מפלגת העבודה, וכמובן היה מחויב לחברי הכנסת של מפלגת הליכוד עצמה.

נשאלת השאלה אם לא מוזר שדווקא מאותם אנשים שקראו תיגר על המהלך היחיד שהממשלה עשתה שאפשר לומר שהוא מהלך נכון – אף-על-פי שהמניעים שמאחוריו ומאחורי הנסיגה מעזה לא נוגעים לשלום, לא מקרוב ולא מרחוק – האם לא היה ראוי שלא להתחבר לאנשים האלה?

הבעיה היא שהממשלה הזאת, לדעתי, היא עכשיו הממשלה המסוכנת ביותר שיכולה לקום במדינת ישראל. זו ממשלה שמובילה תהליכים כלכליים-חברתיים מאוד מסוכנים, גם אם מדברים על עוני ועל מלחמה בעוני – ויש שר או שר בכיר שפשוט יש לו תקציב נפלא למלחמה בעוני, משהו כמו 24 מיליון ש"ח. לא יודע, לא יודע איך עושים את זה. זו ממשלה שמעלה את מחיר הלחם, מעמיקה את האבטלה, עובדי הרשויות לא מקבלים משכורות, מערכת הבריאות תקבל כנראה מכה נוספת בתקציב הבא. התקציב מונח, וכל אדם שעיניים בראשו יכול לקרוא ולראות לאן הממשלה מובילה בתחום הכלכלי-החברתי.

אני לא רואה שבשנה הקרובה יהיה צמצום של העוני ושל החוליים החברתיים והמעמדיים, אלא יהיו כמה מהלכים של שוחד בחירות. אגב, אם זה כרוך בהטבת מצבם של העניים, אני לא מתנגד לזה, גם אם יקראו לזה כלכלת בחירות. כלכלת בחירות זה מושג שנוצר על-ידי ההון הגדול כדי למנוע הטבות לאנשים בכלל ולקראת בחירות בפרט. אבל נניח לעניין הזה. נדון בזה לקראת התקציב.

גם בתחום הפוליטי הממשלה הזאת מאוד מסוכנת. כאמור, המהלך שהיה אפשר לעצום חצי עין לגביו הוא פינוי עזה. אבל, כפי שאמרתי, זה היה כדי לקדם מטרות אחרות, והמטרות האחרות מתקדמות בצורה איומה ונוראית. גם בניית הגדר נמשכת, חלוקת הגדה המערבית לקנטונים נמשכת, הרחבת ההתנחלויות נמשכת. והמכות והחיסולים נגד העם הפלסטיני חזרו, המכות על הכלכלה הפלסטינית נמשכות, האמירה נגד יאסר ערפאת המנוח, שהוא יכול אבל לא רוצה, מתחלפת כלפי אבו-מאזן: רוצה אבל לא יכול – מין מגמה קבועה לייצר אליבי כדי לחמוק מכל מחויבות פוליטית או קידום של תהליך השלום.

ויש עלה תאנה, ברוך השם, מפלגת העבודה, שמכסה על כל העוולות ונותנת את הגיבוי לממשלה הזאת על-ידי מר פרס, בעל פרס נובל לשלום.

לכן אני חושב שהממשלה הזאת מסוכנת, גם אם ייתוספו בר-און ובוים וגם בלי שייתוספו בר-און ובוים, גם אם נתניהו יהיה שר האוצר – ואני מסכים עם ג'ומס שהוא היה הגרוע ביותר, אבל אולמרט הוא לא שוחר השכבות העניות והמצוקה ולא האיש הכי מחובר לשכבות האלה. אנחנו יודעים למי הוא מחובר ולמי הוא מתחבר.

לכן, כל המהלך הזה של הוספת שרים דווקא בימים שיש בהם פרסומים על ייקור מחירי הלחם ומצוקות חברתיות, לקראת התקציב – יש כאלה שאומרים שזו תוספת תקציב, יש לזה ואין לזה – גם זה, אבל בעיקר הממשלה הזאת היא ממשלה גרועה גם במתכונתה הנוכחית וגם במתכונתה המוצעת. לכן כל הממשלה צריכה ללכת. תודה.

היו"ר חמי דורון:

תודה רבה, חבר הכנסת ברכה. חבר הכנסת יעקב ליצמן, ואחריו - חבר הכנסת ואסל טאהא.

יעקב ליצמן (אגודת ישראל - יהדות התורה והשבת):

אדוני היושב-ראש, כנסת נכבדה, החלטת ראש הממשלה לצרף שרים לממשלה, במיוחד חברי הכנסת זאב בוים ורוני בר-און – בלי להיכנס לעצם השאלה אם צריך כל כך הרבה שרים או לא, ובזמנו חשבתי ואני עדיין חושב שבכלל יש הרבה שרים – אם לדבר על האנשים הספציפיים האלה - - -

רשף חן (שינוי):

- - -

יעקב ליצמן (אגודת ישראל - יהדות התורה והשבת):

זה נכון, אבל בוא נבדוק את מה שנחום ברנע כתב השבוע. למה להיכנס לאחרים?

רשף חן (שינוי):

בוא נבדוק.

יעקב ליצמן (אגודת ישראל - יהדות התורה והשבת):

קודם כול, תבדוק את עצמך. אני חייב להגיד לך, אדוני, דבר אחד: חברי הכנסת משינוי, מה שכתבו עליכם בשנה האחרונה לא כתבו על אגודת ישראל במשך 50 שנה. תאר לעצמך.

משה גפני (דגל התורה):

כמה שרים היו לכם?

יעקב ליצמן (אגודת ישראל - יהדות התורה והשבת):

בוא נבדוק את זה. כמה שחיתות היתה לכם. איפה חבר הכנסת פריצקי, בוא נשמע עוד הפעם את הנאום שלו היום.

רשף חן (שינוי):

מה אתה מתרגש?

יעקב ליצמן (אגודת ישראל - יהדות התורה והשבת):

מה שאתם עשיתם בשנה אחת, בשנה האחרונה, לא שמענו 50 שנה על אף חבר כנסת של אגודת ישראל.

רשף חן (שינוי):

שמענו גם שמענו.

יעקב ליצמן (אגודת ישראל - יהדות התורה והשבת):

איפה? תגיד לי דבר אחד.

רשף חן (שינוי):

יש בית-חולים שיש אתו קצת בעיות.

משה גפני (דגל התורה):

כמה שרים היו לכם?

יעקב ליצמן (אגודת ישראל - יהדות התורה והשבת):

איזה, אברבנאל? על איזה בית-חולים אתה מדבר? בירושלים? "משגב לדך"? לא יודע. אני לא יודע על מה אתה מדבר.

רשף חן (שינוי):

מעניין למה.

היו"ר חמי דורון:

חבר הכנסת רשף חן, אני מבקש לתת לחבר הכנסת ליצמן לסיים את דבריו.

יעקב ליצמן (אגודת ישראל - יהדות התורה והשבת):

אני מניח שאם היה משהו, אדוני, אם היה חלילה משהו, מזמן-מזמן שינוי היתה מגישה תלונות, לא יודע לאיפה. מה אתה מדבר? היום שמעתי את גדעון סער, הוא פתח דוח מבקר, אל תשאלו: מינויים פוליטיים. מה שאתם צעקתם על כל שרי הליכוד, אל תשאל מה עשיתם כאן. קראתי את זה בכתובים כאן; לא יודע, אולי אני לא יודע לקרוא עברית, אבל גדעון סער יודע לקרוא, והוא הקריא לי את זה בדיוק. כולנו שמענו מה שאתם עשיתם בשנתיים.

רשף חן (שינוי):

- - -

יעקב ליצמן (אגודת ישראל - יהדות התורה והשבת):

50 שנה אין אף אחד שאמר את זה על אגודת ישראל. אז מה אתה רוצה? מה אתה בוכה?

רשף חן (שינוי):

מה עשינו? מה אתה מקשקש, מה עשינו?

יעקב ליצמן (אגודת ישראל - יהדות התורה והשבת):


ואני מקווה מאוד שבבחירות הבאות אתם תרדו ותהיו אפילו פחות מאגודת ישראל.
היו"ר חמי דורון:

חבר הכנסת רשף חן, אל תענה לו.
רשף חן (שינוי):

למה לא?
היו"ר חמי דורון:

מכיוון שהוא יכול לומר מה שהוא רוצה - - -
יעקב ליצמן (אגודת ישראל - יהדות התורה והשבת):

מכיוון שאני מדבר אמת, אל תתווכח אתי, פשוט מאוד. את זה אומר היושב-ראש.
רשף חן (שינוי):

- - -
היו"ר חמי דורון:

חבר הכנסת ליצמן, אני לא קבעתי אם אתה מדבר אמת או לא - - -
יעקב ליצמן (אגודת ישראל - יהדות התורה והשבת):

אדוני לא יכול לסתום לי את הפה. מותר לי להגיד מה שאני רוצה.
היו"ר חמי דורון:

זה נכון, אבל - - -
יעקב ליצמן (אגודת ישראל - יהדות התורה והשבת):

לכן, אל תגיד לי מה שאני אגיד. אני אומר מה שאני רוצה. אתה אומנם חבר שלו, אבל מותר לי להגיד מה שאני רוצה.
היו"ר חמי דורון:

חבר הכנסת ליצמן, תקשיב למה שאני אומר, זה הכול.

יעקב ליצמן (אגודת ישראל - יהדות התורה והשבת):

אני אקשיב. זה על חשבונך, אדוני.
היו"ר חמי דורון:

מותר לך לומר מה שאתה רוצה, זה נכון. אתה יכול להגיד כל מה שאתה רוצה, גם שהשמש - - -
יעקב ליצמן (אגודת ישראל - יהדות התורה והשבת):

אני אגיד בדיוק את האמת. השחיתות ששינוי עשתה בשנה האחרונה, במשך 50 שנה באגודת ישראל אף אחד לא עשה כמוה.
היו"ר חמי דורון:

חבר הכנסת ליצמן.
יעקב ליצמן (אגודת ישראל - יהדות התורה והשבת):

לא תוכל להסתיר את העובדות.
רשף חן (שינוי):

- - - ואתם מעולם לא הייתם במצב שלא - - -
היו"ר חמי דורון:

חבר הכנסת רשף חן, אני מבקש שלא תדבר. חבר הכנסת ליצמן, תראה, אתה צריך לדבר על נושא מסוים - - -
יעקב ליצמן (אגודת ישראל - יהדות התורה והשבת):

אני אדבר מה שאני רוצה, ואדוני היושב-ראש לא יסתום פיות כאן.
היו"ר חמי דורון:

חבר הכנסת ליצמן.
יעקב ליצמן (אגודת ישראל - יהדות התורה והשבת):

אין לך שום זכות לסתום פיות כאן.
היו"ר חמי דורון:

חבר הכנסת ליצמן, אתה יודע, יש סעיף - - -
יעקב ליצמן (אגודת ישראל - יהדות התורה והשבת):

הוא הולך להגיד לי מה לומר. טומי לפיד דיבר כאן על עניין קודם. אפשר לחשוב שאם זה טומי לפיד מותר לו לדבר על מה שהוא רוצה, ולי אסור להגיד מה שאני רוצה.
היו"ר חמי דורון:

חבר הכנסת ליצמן, אל תעשה את עצמך מסכן. אף אחד לא סגר לך את הפה - - -
יעקב ליצמן (אגודת ישראל - יהדות התורה והשבת):

אני לא מסכן. מי שמסכן זה שינוי, טומי לפיד – הם לא יודעים איך לשבת באופוזיציה - -
היו"ר חמי דורון:

חבר הכנסת ליצמן, אף אחד לא סגר לך את הפה.
יעקב ליצמן (אגודת ישראל - יהדות התורה והשבת):

- - מרגע שטעמו את הקואליציה הם לא יודעים איך לשבת באופוזיציה. תתרגלו, יש לכם עוד הרבה זמן, כי כך או כך בכנסת הבאה לא תהיו.
היו"ר חמי דורון:

בסדר גמור, זה בסדר. יש לך עוד 47 שניות לסיים.
יעקב ליצמן (אגודת ישראל - יהדות התורה והשבת):

אני מבקש, אדוני היושב-ראש, שלא תסתום פיות. אני יודע שאתה מחכה שאני אסיים, אבל אל תסתום פיות.
היו"ר חמי דורון:

יש לך 47 שניות, תסיים אותן.
יעקב ליצמן (אגודת ישראל - יהדות התורה והשבת):

הפרעת לי ולכן תוסיף לי את הדקות.
היו"ר חמי דורון:

לא אוסיף לך שום דבר.
יעקב ליצמן (אגודת ישראל - יהדות התורה והשבת):

אוקיי, אז תוריד אותי מהדוכן.
היו"ר חמי דורון:

בהחלט כן,  אין שום בעיה.
יעקב ליצמן (אגודת ישראל - יהדות התורה והשבת):

בסדר.
היו"ר חמי דורון:

אין שום בעיה.
יעקב ליצמן (אגודת ישראל - יהדות התורה והשבת):

אני חושב, אדוני, שזאת חוצפה של יושב-ראש שמנסה לסתום פיות - -
היו"ר חמי דורון:

תתלונן עלי.
יעקב ליצמן (אגודת ישראל - יהדות התורה והשבת):

- - ואני חושב שלא יכול להיות שמכיוון שאני מדבר על המפלגה שלו, הוא מנסה לגרום לכך שלא אוכל לדבר. לכן אני מוחה ואגיש תלונה נגד היושב-ראש.
היו"ר חמי דורון:

בסדר.
יעקב ליצמן (אגודת ישראל - יהדות התורה והשבת):

זאת סתימת פיות, זאת חוצפה מצדו - -

היו"ר חמי דורון:

טוב מאוד.
יעקב ליצמן (אגודת ישראל - יהדות התורה והשבת):

- - ואין חוצפה יותר גדולה מצד יושב-ראש. מותר להגיד גם שאתם מושחתים. תודה רבה.
היו"ר חמי דורון:

יפה. תודה רבה לחבר הכנסת ליצמן. חבר הכנסת ואסל טאהא, בבקשה. אחריו - חבר הכנסת עבד-אלמאלכ דהאמשה.
ואסל טאהא (בל"ד):

אדוני היושב-ראש, חברי הכנסת, מתחילת הקדנציה הזאת אנחנו התנגדנו לממשלה הזאת. בכל הצבעות האי-אמון הצבענו נגד, ועוד נמשיך להצביע נגד עד שתיפול, ונעשה מאמץ יחד עם שאר החברים לקצר את ימיה.

הסרט הזה חוזר על עצמו. המריבות בתוך הליכוד התחילו להשפיע לא רק על המפלגה עצמה, אלא גם על המשק, על הכלכלה, על התנהלות הממשלה, שהזניחה את האזרחים. השרים הזניחו את המשרדים שלהם; משרדים בלי שרים, מעבירים שר ממשרד למשרד, ואפילו אם עושים סקר היום ושואלים לשמות השרים האחראים במשרדים השונים, אתה תמצא שרוב האזרחים – חלק גדול מהם – אפילו לא עוקבים ואינם יכולים לעקוב אחר שמות השרים.

מה עוד? מעבירים מוסדות. מינהל מקרקעי ישראל פעם עצמאי, פעם אחרת משייכים אותו למשרד התמ"ת, והיום מעבירים את הסמכויות לשר התיירות, ואזרחים שרוצים לפנות צריכים לפנות פעם למשרד הזה, פעם למוסד הזה – באמת, זה טלטול, זאת שיטה לא אחראית, זלזול באזרחים, זלזול בחברי הכנסת, זלזול אפילו בדמוקרטיה.

הממשלה הזאת מתנהגת בצורה לא אחראית לא רק לגבי עצמה, אלא לגבי כל עבודתה. ראש הממשלה הבטיח, כל הזמן היה מבטיח, לחסל את האבטלה - עם שר האוצר היוצא, באמצעות התוכנית הכלכלית המפורסמת שדרדרה את המשק ואת הכלכלה, העשירה את העשירים והורידה את העניים לתהום. היום, אדוני היושב-ראש, שיעור העניים במדינת ישראל גדול מ-20%, הודות לתוכנית הכלכלית שהממשלה הזאת הנהיגה.

אדוני היושב-ראש, ראש הממשלה מבטיח בהודעתו תוכנית חדשה שבאמצעותה ישים קץ לעוני. איזו תוכנית? מי יאמין לדברים האלה? התוכנית הכלכלית שהוא אימץ, ושר האוצר היוצא שלו אימץ – הוא תמך, הסיעה שלו תמכה, היא שדרדרה את המצב הסוציו-אקונומי במדינה.

המובטלים – שיעורם באוכלוסייה גדל. הבטחותיו להגביל את האבטלה ביצירת מקומות עבודה – 300,000 מקומות עבודה, איפה הם? אני מבקר בכל כפר וכפר בסקטור הערבי, רק שם האבטלה עולה. האבטלה עולה – יום-יום יש נרשמים חדשים. אין מקומות עבודה. זה שקר וכזב. שיעור האבטלה עולה.

הבעיות הרציניות, הקושיות שעומדות לפנינו – מזניחים אותן; את המשא-ומתן עם הפלסטינים – מזניחים; מעמיקים את הכיבוש; שפיכות הדמים נמשכת, המצב מידרדר.

ובמה הם עסוקים? בסכסוך הפנימי בין חברי המרכז – כן ג'ובים, עוד ג'ובים, ממשלת ג'ובים הממשלה הזאת נעשית.

אדוני היושב-ראש, חברי הכנסת, הממשלה הזאת, משלה כמשל בת-יענה, שמכניסה את ראשה לחול, והם חושבים שהאזרחים הרגילים, הפשוטים, אינם רואים. כל האזרחים רואים ומרגישים את חוסר האחריות ואת ההתנהלות הכושלת של הממשלה הזאת. יש לקצר את ימיה, אדוני היושב-ראש.
היו"ר חמי דורון:

תודה רבה. חבר הכנסת עבד-אלמאלכ דהאמשה, ולפני כן אני רוצה להגיד, למען הפרוטוקול: הערתי לחבר הכנסת ליצמן, ועל-פי סעיף 67(א) לתקנון אני קורא: "חבר הכנסת שאינו מדבר לעניין הנושא או ממשיך לדבר אף-על-פי שהיושב-ראש הודיע לו שזמנו נגמר או פנה אליו, יעיר לו היושב-ראש". סעיף קטן (ב) אומר: "המשיך חבר הכנסת לנאום לאחר שהיושב-ראש הפסיק אותו או לא ציית להערת היושב-ראש לפי סעיף זה, רשאי היושב-ראש להפסיק את רישום דבריו בפרוטוקול, ואם נגמר זמנו, רשאי היושב-ראש גם לסגור את המיקרופון שבו הוא מדבר ולהורות לו לרדת מדוכן הנואמים או לחזור למקומו". מאחר שחבר הכנסת ליצמן הוא ותיק בכנסת – לפחות בקדנציה אחת יותר ממני – ציפיתי שהוא יכיר קצת את התקנון, אבל נראה שמשהו העביר אותו לספירה אחרת, וחבל על כך.

חבר הכנסת עבד-אלמאלכ דהאמשה, בבקשה, יש לך חמש דקות.
עבד-אלמאלכ דהאמשה (רע"ם):

כבוד היושב-ראש, הממשלה נפקדת, גם כאשר היא פונה אלינו כדי לאשר מינויים של שרים ושינויים - אין ממשלה. מילא, בימים כתיקונם של הממשלה הזאת - תמיד נפקדו ולא היו בכנסת, אבל כאשר הם פונים ורוצים עכשיו את אמון הכנסת, לצרף שרים, אין פה שר מייצג, אין ממשלה. נכסי נפקדים. בכל אופן, אדוני, אני לא אחכה להם, אין לי בעיה - -
היו"ר חמי דורון:

לא, יהיה לך זמן, חבר הכנסת.
ואסל טאהא (בל"ד):

סגן השר עזב.
עבד-אלמאלכ דהאמשה (רע"ם):

- -  אני רגיל, אני רואה שהממשלה לא מתפקדת גם בעניין הזה.
היו"ר חמי דורון:

חבר הכנסת דהאמשה, אני מבטיח לך שגם אחרי שיסתיים זמנך המוקצב כאן, תוכל לדבר כל זמן שלא יהיה פה נציג ממשלה.
עבד-אלמאלכ דהאמשה (רע"ם):

אני מציע שבינתיים הזמן לא ייחשב, עד שיבואו.
היו"ר חמי דורון:

זה בסדר.
עבד-אלמאלכ דהאמשה (רע"ם):

כן, כך היו נוהגים גם לעשות.

ובכן, אדוני היושב-ראש, הרי מה רוצה מר שרון מאתנו, מה רוצה הממשלה הזאת? הם לא באים ומנסים לתקן את החולי החברתי או לעשות איזו תזוזה בנושא המדיני או להביא איזו תועלת, אפילו לכאורה, לשירות הציבור ולשירות המדינה, ולכן חסרים להם שרים וראש הממשלה רוצה לצרף שרים. מילא שמר נתניהו עזב את הממשלה בדקה התשעים  וחשב שההתנתקות תשובש בצורה כלשהי וירוצו, ינהרו אחריו שרים אחרים והממשלה תיפול, והיא לא נפלה, זה החולי הפנימי של הליכוד. זו בעיה אחרת. אבל לבוא עכשיו אלינו, במצח נחושה, לאחר שהממשלה סיימה את סדר-יומה המדיני, וגם את ההתנתקות שהיא עשתה היא עשתה בצורה קלוקלת - ובמקום לשרת את תהליך השלום ולקדם את ההבנה בין שני העמים ולקרב את האפשרות של לשים קץ לשפיכות הדמים, היא ממש עושה את הכול בכוחנות, באלימות, תוך התעלמות מתהליך השלום ומהצד הפלסטיני. וכאשר הכוחנות הזאת דורסת בתוך מפלגתו של ראש הממשלה חברי כנסת, ומצמיחה מורדים ומתנגדים, הוא בורח אלינו ומבקש מאתנו לאפשר לו למנות שרים נוספים, שכל מינוים איננו בא אלא תוך כדי מלחמות פנימיות בתוך הליכוד.

מי אמר שדווקא השרים האלה צריכים להיות ממונים? ראש הממשלה. ולמה ראש הממשלה רוצה למנות את אלה? מפני שהם היו נאמנים לו ועשו את עבודתם נאמנה, גם במהלך חילוקי דעות פנימיים שאין לי עניין לדוש בהם, ואלה שלא היו מוכנים לעשות את דבריו של ראש הממשלה, כמובן הוא לא יחפוץ לא ביקרם ולא במינוים ובוודאי גם ירחיק אותם. אין לי מה להתערב במלחמות האלה. מר שרון רוצה למנות שרים אהודים עליו - אני נמצא פה כשליח ציבור, ואני חושב שהציבור ששלח אותי אומר לי עכשיו ועתה: אל תיתן את ידך למעשה נפסד זה. לא בחרנו כנסת ונציגים כדי שייתנו לראש הממשלה, גם כאשר הוא הולך בדרכים עקלקלות, במלחמות זולות פנימיות בתוך מפלגתו ובתוך סיעתו, לעשות את מה שהוא רוצה.

על אחת כמה וכמה כשהממשלה הזאת סיימה את סדר-יומה. אין לה סדר-יום מדיני ואין לה סדר-יום חברתי. להיפך, גם בתקציב החדש, שהניחו על שולחננו רק בשבוע שעבר, ולפי התבטאויותיו של שר האוצר, שעומדים עכשיו למנות אותו באופן רשמי וטכני, הממשלה רק מעמיקה את העוני, מעמיקה את החולי החברתי.

רק בשבוע שעבר העלו את מחירי הלחם. ישראל חושבת את עצמה למדינה מתוקנת, יותר מתוקנת מכל מדינה אחרת במזרח התיכון, מדינה שהיא הדמוקרטיה היחידה. אדוני ראש הממשלה, במדינות שכנות לא מתוקנות לא מעזים להעלות את מחיר הלחם, ואם יעלו את מחיר הלחם, שום ממשלה לא תחזיק מעמד. כאשר העלו את מחירי הלחם בירדן, הציבור יצא לרחוב, והתקוממות פורתא אילצה את הממשלה ואת המלך לחזור מההחלטה. לא עשו כך במדינות שלדעת ממשלת ישראל הן נחשלות, ממשלות שאפילו לא ראויות לדו-שיח, כפי שהוא אמר רק היום לגבי אסד ולגבי סוריה. הוא לא מוכן לדבר אתו. בסדר, אל תדבר אתו, אבל לפחות הוא לא מעלה את מחיר הלחם שם. בסוריה אנשים יכולים למצוא לחם. גברתי השרה - שנכנסת זה עתה - הלחם שם זול. מצרך בסיסי כזה חייב להיות בהישג יד של כל אדם, וממשלתנו מעלה את מחיר הלחם.

מה עוד? היא הוזילה את הדלק בשבוע שעבר. באותו יום, נדמה לי באותן 24 שעות, העלו את מחיר הלחם והוזילו את מחיר הדלק. אני לא נגד הוזלת הדלק. אני חושב שבהיטלים שמשלמים הממשלה גורפת מאות מיליונים. אז בואו תעשו קצת שכל. אגורה אחת על כל ליטר בנזין, גברתי השרה, מההיטלים שהממשלה מטילה, אגורה על כל ליטר מספיקה כדי לתת לעם כולו לאכול לחם בחצי מחיר או ברבע מחיר; לבטל את מס ערך מוסף על הלחם, בדיוק על המוצר הבסיסי הזה.

אנחנו מדינת עניים, מה נעשה? שליש מהמשפחות במדינה הזאת עניים. מחצית הילדים במדינה הזאת הם עניים, ובציבור הערבי, בפריפריה, שיעור העניים גבוה הרבה יותר. אז תנו לאנשים לחם. שיהיה לחם בלי מס ערך מוסף. זה דווקא יעזור לעניים, כי העשירים לא אוכלים את הלחם הזה, לא את הלחם השחור ולא את הלחם האחיד, העשירים אוכלים עוגות, אוכלים ארוחות, אוכלים דברים אחרים. שיהיה לחם בלי מס ערך מוסף, ושתוקצה אגורה אחת על כל ליטר בנזין  לסבסוד מחיר הלחם,  והנה לחם בחינם או בחצי חינם לציבור.

תעשו משהו למען העניים, ולא נמשיך לקרוא בסטטיסטיקה ש-3 מיליארדי שקלים נוספו לשלושת העשירונים העליונים, לא מהאוכלוסייה אלא העשירונים העליונים מבחינת העושר, אלה שהם העשירים ביותר, ומיליארד נוסף קוצץ או ירד מהעשירון התחתון של עניי העם. זאת אומרת, העניים, העשירון התחתון של העניים הפסיד עוד מיליארד מהכנסתו בשנה שעברה.

ברשותך, אדוני היושב-ראש, אני מבקש - ומקווה שלא אאריך - אומר את סיכום דברי ועיקרם לשומעינו ולצופינו בשפה הערבית.

(נושא דברים בשפה הערבית; להלן תרגומם לעברית:

בשם האל הרחמן והרחום. אחי הצופים והמאזינים, הנושא הוא בקשתה של הממשלה מהפרלמנט לצרף שרים חדשים לממשלה זו. שאלתי: לשם מה שרים חדשים? האם לממשלת מר שרון חסרות משרות לשרים, או חסרים לו שרים, או עובדים, והממשלה לא יכולה למלא את חובתה בלי שרים אלה? הנושא אינו תוספת כוח חדש, ושרים הזקוקים לעבודה, אשר הממשלה זקוקה לתרומתם. זוהי רמה נמוכה יותר - זהו סוג של מתן פרס, סוג של שוחד פוליטי לאלו הנאמנים לראש הממשלה והמצייתים להוראותיו, וזו תוצאה של מחלוקות פנימיות בתוך מפלגת הליכוד, המפלגה השלטת והגדולה בפרלמנט הזה.

כל בר-דעת, וכל מי שער לתפקידו, ולכך שהוא מייצג את אינטרס הציבור, ואינטרס העם, יתנגד למגמה זו. עלינו לומר לממשלה: במקום השוחד הפוליטי ובמקום הוספת משרות של שרים, עליכם לשוב למדיניות חברתית העושקת פחות את העניים והמעשירה פחות את העשירים, ועליכם לתקן את התקציב שהונח לפנינו אך בשבוע שעבר.

למרבה הצער, אינני יכול להרחיב יותר מפאת קוצר הזמן, אבל אעשה כן בהזדמנות אחרת, בעזרת האל. תודה ליושב-ראש הישיבה. שלום עליכם ורחמי האל וברכותיו. תודה רבה, אדוני.)

תודה רבה, אדוני.

היו"ר חמי דורון:

תודה רבה לחבר הכנסת דהאמשה. חבר הכנסת משה גפני, ואחריו – חבר הכנסת אפי איתם.

משה גפני (דגל התורה):

אדוני היושב-ראש, רבותי חברי הכנסת, אם תורשה לי רק הערה לגבי התקנון, הסעיף שקראת קודם. יושב-ראש הכנסת הנוכחי אמר שהוא לא מפעיל את הסעיף הזה בתקנון מכיוון שהוא איננו צנזור. הסעיף היחיד שלגביו מופעל העניין של מה שחבר כנסת מדבר - בלי להיכנס לוויכוח - זה רק אם מישהו רוצה להתנגד להצעת חוק ואז הוא חייב לדבר לגופו של עניין, ואם לא - מורידים אותו, והוא גם חייב להצביע נגד הצעת החוק. אבל הסעיף הזה, יושב-ראש הכנסת הנוכחי הודיע שהוא לא מפעיל אותו, כי הוא לא צנזור.

היו"ר חמי דורון:

אין כאן עניין של צנזורה, חבר הכנסת גפני. אני חושב שבשנה שאני ממלא את תפקידי אני עושה את זה בהגינות רבה לגבי כל אחד מחברי הכנסת, ולא משנה מאיזו סיעה הוא. מי שיקרא את הפרוטוקול יראה שלמעשה לא נאמר לחבר הכנסת ליצמן דבר, והוא התחיל להשתולל ולהשתלח.

משה גפני (דגל התורה):

דיברתי רק על הסעיף בתקנון.

היו"ר חמי דורון:

גם על הסעיף בתקנון, נדמה לי שהיושב-ראש, שיושב כאן, יכול להחליט, אלא אם כן הוא ייתן הוראה כזאת בישיבת הנשיאות. מאחר שלא ניתנה הוראה כזאת, אני בהחלט פועל על-פי התקנון.

משה גפני (דגל התורה):

אדוני היושב-ראש, גברתי השרה, אני אתמוך במינוי השרים. אני חושב שהשרים שמתמנים הם ראויים, ולא נעשה שינוי בהרכב הממשלה. אני חבר בקואליציה ונוהג לכבד הסכמים. גם אם ראש הממשלה היה מביא שרים אחרים מהליכוד, והם היו ראויים, הייתי תומך במינוים. אני חושב שבעניין הזה אין לי ספקות, ואני אעשה זאת.

אדוני היושב-ראש, אני רוצה לדבר על כמה דברים שנאמרו כאן ובעיני הם – הייתי אומר בלשון המעטה אפילו – מגוחכים. דרך אגב, אם מדברים על פעולות לא טובות שהממשלה עושה, זה נכון, אני מסכים עם זה: יש פעולות שהממשלה עושה ואני חושב שלא נכון לעשות אותן, ועל אף היותי חבר בקואליציה הצבעתי היום אי-אמון בשל מפעל ההזנה. אני חושב שמדיניות הממשלה בעניין הזה אינה נכונה, ומותר לי, כחבר הקואליציה, להצביע נגד הממשלה אם מדובר בפעולה שגם נעשית בניגוד להסכם אתי. הסכם צריך להיות הדדי. כדרכי בכל השנים שאני חבר הכנסת, בין שאני בקואליציה ובין שאני באופוזיציה, אני דן לגופו של עניין. לגופו של עניין, במקרה של מפעל ההזנה, הממשלה לא רק שוגה, אלא עושה עוול שאין כדוגמתו, ולכן הצבעתי נגדה. בעניין השרים – זכותו של ראש הממשלה להביא מינוי שרים.

אבל אם מדברים על הרכב מנופח ועל הרכב גדול – ושמעתי חלק מהדוברים – אני לא אזכיר שמות של מפלגות, אדוני היושב-ראש, כדי לא להיכנס לוויכוח על מפלגה מסוימת - - -

ג'מאל זחאלקה (בל"ד):

עד כמה היא מסוימת?

משה גפני (דגל התורה):

מסוימת. אני לא רוצה להזכיר שמות.

ג'מאל זחאלקה (בל"ד):

אולי תאמר לנו את האות הראשונה?

משה גפני (דגל התורה):

באתי לכנסת מהישיבה, לא למדתי משפטים וכו', אבל אמרו לי שחוק-יסוד הוא דבר חשוב מאוד ואי-אפשר ככה סתם לשנות אותו. בכנסת ראיתי שמסיבות פוליטיות, פנימיות ומפלגתיות, ביטלו חוק-יסוד כך, בצ'יק.

היו"ר חמי דורון:

שינו – זה היה ב-1999.

משה גפני (דגל התורה):

שינו חוק-יסוד משום שרצו למנות שרים בכמויות. טוב, לא הבנתי. אמרו לי שלשנות חוק-יסוד זה דבר דרמטי. מתברר שכנראה יש הבדל בין מה שלמדתי בישיבה ובין מה שמתבצע מבחינה משפטית.

אמר פה נציג של סיעה מסוימת שמספר השרים גדול וכו'. אני רוצה להזכיר שהיתה סיעה שהיתה בקואליציה עד לא מכבר – לפני שמפלגת העבודה ויהדות התורה נכנסו לקואליציה היתה קואליציה עם שינוי והמפד"ל, ולאחת מהסיעות האלה היו חמישה שרים. חמישה שרים. וכשלא מצאו תפקיד לאחד מחמשת השרים, יצרו משרד. העבירו את כל הסמכויות של משרד המדע למשרד החינוך: את המחקר, את המדע, את הכול, אבל יצרו משרד – משרד המדע והטכנולוגיה, כי היו צריכים לתת לחבר באותה מפלגה – ואני זוכר את המשא-ומתן הקואליציוני שהתנהל בין הליכוד ובין שינוי – ולכן יצרו משרד שעלה הרבה כסף ולא הביא תועלת לשום דבר מכיוון שכל הפונקציות עברו למשרד החינוך.

יתירה מזאת – באחת המפלגות המסוימות שהיתה חברה בקואליציה מינו שר ליום אחד. ליום אחד.

יוסף פריצקי (צל"ש - ציונות, ליברליות ושוויון):

ארבעה ימים. לא יפה.

משה גפני (דגל התורה):

ארבעה ימים? ארבעה ימים. אם חבר הכנסת פריצקי אומר, אני לא אתווכח.

עזמי בשארה (בל"ד):

עכשיו ימנו שר שלא היה אפילו יום אחד יועץ משפטי.

היו"ר חמי דורון:

48 שעות, חבר הכנסת בשארה. הוא היה יועץ משפטי 48 שעות.

משה גפני (דגל התורה):

כלומר, זה הפך להיות דבר מקודש שלמפלגה הזאת חייבים להיות חמישה שרים. בשביל מה צריך חמישה שרים, מה גם שהם יודעים שהם פורשים מהקואליציה? עכשיו אפשר לעמוד כאן ולדבר. באמת, אני חושב שיש גבול לציניות. הרי אילו המפלגה הזאת היתה בקואליציה, יש ספק בכלל שהם היו תומכים במינוי אולמרט, רוני בר-און וזאב בוים? יש ספק בעניין הזה בכלל? אם הייתי מעז להגיד מלה היו תוקפים אותי ואומרים שאני לא מבין כלום. אני באמת לא מבין, שלא תהיה אי-הבנה: אני לא מבין את ההתנהגות הזאת.

נאמרו כאן דברים נכונים. חבר הכנסת דהאמשה, שדיבר לפני, ורבים אחרים שדיברו לפני על העלאת מחיר הלחם אמרו דברים נכונים. אני מסכים עם הדברים האלה לחלוטין, זה פשוט דבר חמור מאין כמותו.

עזמי בשארה (בל"ד):

דרך אגב, לחם כולל פיתה.

משה גפני (דגל התורה):

חלק גדול מהשיקולים אצלנו היו שאנחנו נמצאים במקום שבו צריך לעשות את החשבון הריאלי, ואי-אפשר לצעוק סתם. מה היה קורה אם באמת הייתי אומר שלא ניכנס לקואליציה הזאת, או שנפרוש מהקואליציה? מה היה קורה? מה שהיה קורה הוא שהממשלה הקודמת, עם שינוי והמפד"ל, היתה חוזרת. ומה היה בשנתיים ששינוי והמפד"ל היו בקואליציה? יש הרבה מאוד דברים – ואני לא שבע רצון מהקואליציה הזאת בתחומים רבים מאוד, וצריך לתקן הרבה דברים, אבל להגיד שיש דמיון בין מה שהיה בשנתיים האלה ששינוי והמפד"ל היו בקואליציה ובין המצב הנוכחי? אין דמיון. אין דמיון. המצב רע מאוד, ואנחנו נאבקים ונלחמים לתקן אותו.

כפי שאמרתי בתחילת דברי, אני אתמוך במינוי השרים כי אני חבר בקואליציה. האלטרנטיבה היא חמישה שרים של שינוי. עדיף ככה.

היו"ר חמי דורון:

תודה רבה. חבר הכנסת אפי איתם – אינו נוכח. חבר הכנסת דוד טל, בבקשה. אחריו - חבר הכנסת יוסף פריצקי.

עזמי בשארה (בל"ד):

שם יפה יש לסיעה, "נוי".

דוד טל (נוי):

נוי זה השם של הנכדה שלי, אבל זה גם "נעשה ונשמע יחד".

עזמי בשארה (בל"ד):

זה "שינוי" בלי שי"ן.

דוד טל (נוי):

אדוני היושב-ראש, גברתי סגנית המזכיר, עמיתי חברי הכנסת, לעצם העניין, ולאחר שדיברתי עם השרה דליה איציק, החלטתי שאתמוך במינוי אהוד אולמרט לתפקיד שר האוצר, משום שאני סבור שלא יכול להיות שלא יהיה למדינת ישראל שר אוצר. אני חושב שנכון וטוב שיהיה שר אוצר למדינת ישראל. זה יהיה מאוד לא  אחראי שלא יהיה לה שר אוצר.

אני רוצה לומר כמה דברים בענייני דיומא, בנושא מפלגת העבודה, אף שלא היתה פעם אחת, רבותי חברי הכנסת, שהתערבתי בענייניה הפנימיים של מפלגה כלשהי. מה לעשות שחבר הכנסת מתן וילנאי הגדיל לפני כשנה להתערב בענייניה הפנימיים של עם אחד בכלל ובענייניו של דוד טל בפרט? לכן החלטתי, וזה לא משמחה לאיד - - -

יצחק וקנין (ש"ס):

לבוא חשבון.

דוד טל (נוי):

אתה אמרת. אני לא בא חשבון, אני בא לקלף את קליפות הבצל ולהראות מי אתה, "מון ז'נרל" מתן וילנאי. מתן וילנאי דיבר שנתיים ימים על שמעון פרס כאדם לא ראוי, לא נכון, החלום הרטוב של הליכוד ומי שהמפלגה מפסידה בגללו. בהמשך אצטט עוד כמה דברים. וראה זה פלא, בן-לילה אדם זורק את כל מה שהוא אמר, את כל מה שהוא הבטיח לבוחרים שלו, שהלכו אתו כברת דרך ארוכה ועבדו לילות כימים, ובן-לילה, אולי בגלל איזה דיל – והוא אמר שאין דילים ולא יהיו דילים,  זה היה ב-7 בחודש, אבל בגלל תפקיד שר הביטחון הווירטואלי הוא הפך פתאום להיות ממליץ של שמעון פרס.

תרשו לי, חברי חברי הכנסת, לקרוא כמה דברים שאמר מתן. מתן טוען, למשל, במשך שנתיים, כי הוא לא ישאיר את מפלגת העבודה בידיו של פרס, ואני שואל עכשיו: מה קרה, מתן וילנאי? וילנאי כינה את פרס "החלום הרטוב של הליכוד", והוסיף: "ברור שאם פרס מנצח, אין  מאבק אמיתי". אני רוצה לפנות למתן וילנאי, ואם הוא לא שומע, לחברים שלו ששומעים אותי: האם אתם חושבים שתפקיד של שר הביטחון הופך את המאבק לאמיתי?

עוד אמר מתן, שפרס הוא האשם היחיד בבלון שנקרא עמיר פרץ. פרס פשוט תוקע את המפלגה על הצל שלו. אני שואל, למה לפגוע באנשים? תגידו בפירוש שאין מקום לאנשים מזרחיים כמו עמיר פרץ. אולי הוא שזוף יותר מדי ובאמת אין מקום? אני מודה ומתוודה, אמרתי לעמיר פרץ: אין לך שום צ'אנס. אגב, אני שמח, הוא הגיע להישגים - ממה שאני שיערתי - גדולים מאוד, באמת גדולים ויפים, בגלל כושר ויכולת העבודה שלו, ההתמדה שלו והארגון שלו, אבל מה שאני רואה ושומע, נוצר מצב שמפלגת העבודה, שרוצה לחזור לשלטון, אולי היא רק רוצה, ואמורה לפתוח שורותיה לקהלים חדשים בחברה הישראלית, לא עושה את זה, כי זה פעם אחר פעם חוזר. זה היה עם פואד בן-אליעזר וזה כרגע גם עם עמיר פרץ. אי-אפשר לברוח מזה.

גם בדיון הקודם אמרתי שאיני רוצה לגעת בנושא הגזעני הזה, אך השד העדתי יוצא פעם אחר פעם ממפלגת העבודה, ולא אזכיר דברים שאמרו בזמנם כמה אנשים שהיו חברי הכנסת, היום הם כבר לא חברי הכנסת, לא אזכיר אותם משום שאחד מהם היה לפחות המח"ט שלי ואני מאוד מכבד אותו, אבל כנראה היתה לו איזו פליטת פה, והיתה לעוד מישהו פליטת פה. זה כנראה - פעם אמר לי חיים רמון: זה כנראה בגנים של המפלגה שלנו. הנושא הזה הוא בגנים של המפלגה הזאת.

מאוד מקומם אותי שאומרים: "רק לא פרץ" ו"נטע זר" ו"סכנה למפלגת העבודה". "רק לא פרץ" מזכיר לי, השרה דליה איציק: "רק לא ש"ס". אתם זוכרים את אותו לילה שצעקו את זה בכיכר מלכי-ישראל? צעקו כל מיני אנשים - - -

שרת התקשורת דליה איציק:

אני אומרת: רק דוד טל.

דוד טל (נוי):

את יכולה לתת לי את זה בכתב, גברתי?

צועקים כרגע: "רק לא עמיר פרץ". ואני שואל: למה? אם מפלגה שפויה, שרוצה לפתוח שורותיה לקהל כזה או אחר, שאין לה כרגע, וזו מפלגה שהולכת ומתפוררת, אך היא לא עושה דבר וחצי דבר - היא רק דוחה אנשים ורק דוחה אנשים אחרים. יכול להיות שגם זו אחת מהסיבות לכך שאני לא הצטרפתי, הגם שהציעו לי הצעה שקשה מאוד לסרב לה. לא הצטרפתי למפלגת העבודה, הגם שחברי מיהדות התורה, לפחות אחד מהם אמר לי: מפלגת העבודה לא פחות טובה מהליכוד.

אני מתקומם על זה, משום שלצערי, "מון ז'נרל" מתן וילנאי, לדעתי היה צריך לעמוד מאחורי דבריו. הוא אומר לנו שכל מה שהוא אומר, לא להתייחס; אני אומר היום דבר אחד, מחר אני יכול להחליף את זה בדבר שני, הכול תלוי במחיר, במה שייתנו לי או לא ייתנו לי; אני יכול לשנות את זה בן-לילה. כלומר, אין פה דבר עקרוני, אין פה יושר ציבורי, אין פה מנהיג שרוצה להנהיג ובא בידיים נקיות ומראה לנו שידיו נקיות, שיש לו איזו אג'נדה והוא הולך על-פיה.

גברתי השרה, למפלגת העבודה חסר הפן החברתי כפי שהיה לה פעם בזמן מפא"י ההיסטורית. את זוכרת בוודאי שכשהיינו ילדים היו צרכניות כאלה והיו אפילו בתי-ספר כאלה. ש"ס שכפלה את הדבר הזה ובנתה על-פי אותו מבנה ארגוני שהיה אז למפלגת העבודה, היא בנתה גם את מוסדותיה בזמנו. היה אכפת להם מהאנשים, לדעתי. היום ממש לא אכפת להם מאנשים, ואני שואל: לאן אתם רוצים להוביל את הבושה הזאת?

לסיום, הגיע הזמן שאנשים שרוצים להיות חלק מהנהגה, בכלל, כשמדובר היום במפלגת העבודה - הם צריכים לחשוב פעמיים לפני שהם מגישים מועמדות כזאת או אחרת, מפני שאי-אפשר להסיר בתואנה כזאת לא מתקבלת על הדעת את המועמדות, רק בגלל תפקיד כזה או אחר. תודה רבה.

היו"ר נסים דהן:

תודה רבה. חבר הכנסת יוסף פריצקי, לרשותך חמש דקות.

יוסף פריצקי (צל"ש - ציונות, ליברליות ושוויון):

אדוני היושב-ראש, כנסת נכבדה, אני אצביע בעד הצעת הממשלה, ואומר מדוע. לפני כשעה התנהלה כאן הצבעת אי-אמון בממשלה. אני הצבעתי אי-אמון בממשלה. אני סבור שהממשלה הזאת לא צריכה להמשיך ולכהן. אך ההצבעות האלה נפלו, ויש לנו ממשלה לפחות, תיאורטית, לשבוע. יכול להיות שבשבוע הבא תבוא הצבעת אי-אמון והיא תעבור, ולא תהיה ממשלה. אך יש לנו עכשיו ממשלה לשבעה ימים לפחות, יכול להיות שליותר.

האם עולה על דעתו של מישהו כאן שצריכה להיות ממשלה בלי שר אוצר ובלי שר תעשייה ומסחר ובלי שר קליטה? יש למישהו מהחברים כאן איזו הבנה מה המשמעות הכלכלית של זה שלמדינת ישראל מחר בבוקר אין שר אוצר? מישהו מניח מה יקרה לבורסה? מישהו מניח מה יקרה למעמד ישראל בשוקי הכספים הבין-לאומיים כשהיא רוצה לגייס איגרות חוב? לא יהיה מחר שר אוצר, וזה מחיר שאני לא מבין למה אנו צריכים לשלם אותו.

אני מבין שיושבים חברי כנסת בסיעת הליכוד שאין דעתם נוחה מהממשלה. הם טוענים שהממשלה הזאת הולכת בדרך אחרת ממה שהבטיחה לבוחר. היתה לכם, רבותי, הצבעת אי-אמון. אתם חושבים שזאת ממשלה לא טובה, שהיא בוגדת בעם, שהיא איומה ונוראה, המון טיעונים – תלחצו על הכפתור. אך איזו שיטה זאת, להצביע נגד אי-אמון או להיעדר מהמליאה? איזה מין דרך זאת?

אין לי טענה לסיעות האופוזיציה הקלאסיות שכאן – ש"ס היתה כל הזמן באופוזיציה, חבר הכנסת עזמי בשארה וסיעתו; מתנגדים, הם מתנגדים לכל מהלך. יש לי טענה על סיעות שפעם גם אני נמניתי עמן, שהיו בקואליציה ועכשיו עברו לאופוזיציה, והדעות משתנות עם הפוזיציה. זה נהדר. הרי איך אנו מעריכים אנשים כאנשים ראויים או הגונים? מה אנו בעצם אומרים? אנו אומרים: הדעה שיש לך היא אותה דעה, בין שאתה במצב כזה ובין שאתה במצב אחר, אלא אם כן התגלה לך שטעית, שהטעו אותך או שעשית טעות.

היו"ר נסים דהן:

מה שרואים מכאן לא רואים משם.

יוסף פריצקי (צל"ש - ציונות, ליברליות ושוויון):

לא, זה טיעון מאוד יפה להצדיק חוסר הגינות, אדוני היושב-ראש. בדיוק, מה שרואים מכאן לא רואים משם ומה שרואים משם לא רואים מכאן.

אני הייתי חבר ממשלה שבה היה מספר שרים אדיר, לרבות, למשל, השר לנדאו, שהיה שר בלי תיק; ישב לידי, ליד שולחן הממשלה. ומעניין, אז זה לא הפריע לו שהממשלה כל כך גדולה. אגב, גם זה טיעון פופוליסטי. מה, המשכורת משתנה? מה משתנה פה? המשרדים הם משרדים, ומישהו צריך לנהל אותם. זה גם לא הפריע לסיעת המפד"ל שישבה עמנו בקואליציה, ואגב, הם קבעו את היחס, לא אנחנו, לא שינוי; הם קבעו אותו 1 ל-3. זה היחס. אז מה רוצים? אני לא מבין. איך דעות משתנות מפה ולפה? היום זה בסדר ומחר זה לא בסדר. עלה כאן לדוכן ידידי חבר הכנסת אילן ליבוביץ מטעם סיעת שינוי ואמר שזו ממשלה מנופחת. מה, כשאנחנו היינו בממשלה זו לא היתה ממשלה מנופחת? זו היתה ממשלה צרה?

אפשר לומר: אני מתנגד לממשלה ולקווי המדיניות שלה, וזה בסדר, ולהצביע אי-אמון בה זה בסדר, אבל, לדעתי, אדוני היושב-ראש, זה חוסר אחריות, אחרי שעוברים אי-אמון - והמכשיר הזה קיים כל שבוע - להשאיר מדינה בלי שר אוצר, בלי שר תעשייה ומסחר ובלי שר לקליטת עלייה. כולנו מסכימים גם שכולם או לפחות חלקם של המועמדים הם אנשים ראויים, ולכן בואו ונתעלה קצת פעם מעל התכמנות והתככנות הפוליטית הקטנה וניתן לממשלה ונאשר את מינוי השרים. אני כבר מודיע שבשבוע הבא, אם תהיה כאן הצעת אי-אמון שאני אהיה סבור שהיא תהיה נכונה, אני אצביע בעדה. תודה רבה.

היו"ר נסים דהן:

חבר הכנסת חמי דורון, בבקשה, חמש דקות. סגן יושב-ראש יקבל חמש דקות. חבר הכנסת חמי דורון הוא אחרון הדוברים, ואז נכריז על הפסקה עד השעה 21:15 לפחות.

חמי דורון (שינוי):

- - -

היו"ר נסים דהן:

אם השרה פה, בסדר.

חמי דורון (שינוי):

אדוני היושב-ראש, חבר הכנסת פריצקי, כשאנחנו היינו בממשלה, הממשלה היתה מנופחת. זה נכון, ואתה צודק. אני מודה, היא היתה מנופחת. זה לא לטעמי ולא לטעמם של רבים, ואתה יודע שזה לא לטעמם של רבים מחברינו.

יוסף פריצקי (צל"ש - ציונות, ליברליות ושוויון):

אבל - - -

חמי דורון (שינוי):

20 שרים, 12 סגני שרים - ולא היו כל כך הרבה סגני שרים כשאנחנו היינו בממשלה, אם אתה זוכר. 12 סגני שרים זה 32 חברי כנסת שאינם נמצאים בכנסת אלא במקום אחר. זה למעלה מ-25% מהמוסד המחוקק שנמצא במקום אחר במקום להיות כאן, כי הרי הם נבחרים כחברי כנסת ולא כחברי ממשלה.

אדוני היושב-ראש, יכול להיות שהגיע הזמן לשקול שינוי בשיטת המשטר, שינוי בשיטת הממשל במדינת ישראל, דהיינו שמי שמכהן כחבר הכנסת איננו יכול לכהן כשר, כמו במדינות מתוקנות אחרות בעולם. גברתי השרה, יכול להיות שהגיע הזמן לעשות בחינה מעמיקה של העניין הזה.

התוספת הזאת של השרים, על פניה נראית כשוחד פוליטי. גברתי השרה, הלכתי ופתחתי את חוק העונשין ובדקתי מהי הגדרת השוחד. למשל, סעיף 290 לחוק העונשין מדבר על לקיחת שוחד ואומר: "עובד הציבור הלוקח שוחד בעד פעולה הקשורה בתפקידו" - ולא אמשיך לענישה. מעבר לכך, סעיף 293, לגבי דרכי שוחד, אומר בין היתר: "אין נפקא מינה בשוחד -  (1) אם היה כסף, שווה כסף, שירות או טובת הנאה אחרת".

מיכאל נודלמן (האיחוד הלאומי - ישראל ביתנו):

השרים צריכים להיות - - -

שרת המשפטים ציפי לבני:

למשל חמשת שרי שינוי.

חמי דורון (שינוי):

טובת הנאה אחרת יכולה להיות מוגדרת בהחלט כתפקיד מיניסטריאלי בתמורה להצבעה כזאת או אחרת.

גברתי השרה, אני רוצה להזכיר שיש היום אנשים במדינת ישראל, ראשי רשויות, שיש לגביהם חקירות אם כתוצאה מזה שהם הבטיחו משרה למישהו בתמורה להורדת המועמדות שלו בהתמודדות מולם, למשל - הם עומדים היום לדין.

מיכאל נודלמן (האיחוד הלאומי - ישראל ביתנו):

הם לא מהאופוזיציה.

היו"ר נסים דהן:

חבר הכנסת נודלמן, אולי אתה לא מסכים, אבל דרכי ההתדיינות במליאה הן שהוא מדבר ואתה שותק. כשאתה תדבר, גם לך - - -

מיכאל נודלמן (האיחוד הלאומי - ישראל ביתנו):

אני לא מבין על מה הוא מדבר.

היו"ר נסים דהן:

קריאת ביניים מותרת, אבל - - -. אתה לא חייב לענות לו.

חמי דורון (שינוי):

חבר הכנסת נודלמן, אני מבטיח לך שאחרי שאסיים לדבר, אם תרצה, אשב לידך אסביר לך מחדש למה אני מכוון.

מיכאל נודלמן (האיחוד הלאומי - ישראל ביתנו):

- - -

היו"ר נסים דהן:

חבר הכנסת נודלמן, תודה.

חמי דורון (שינוי):

לדעתנו, לדעתי לפחות, יש צורך לבדוק: כאשר אדם מקבל תפקיד של שר בתמורה להתנהגותו, להצבעותיו, בכנסת, האם במצב כזה מתקיימת עבירת שוחד? לשם מה בעצם ממנים את השרים הללו, אם לא כדי להרחיב עוד ועוד את הממשלה? חבל שראש הממשלה לא נמצא כאן.

משה גפני (דגל התורה):

למה מינו את השרים שלכם?

היו"ר נסים דהן:

חבר הכנסת גפני, אתה נקרא לסדר פעם ראשונה. עוברים כאן וקוראים קריאות ביניים.

חמי דורון (שינוי):

חבל שראש הממשלה לא נמצא כאן, אבל יכול מאוד להיות שאילו ראש הממשלה היה מגיע לפעמים לוועדות - -

משה גפני (דגל התורה):

למה מינו את השרים שלכם? למה מינו את השרים שלכם?

חמי דורון (שינוי):

- - הוא היה יודע שחבריו למפלגה, חבריו שנותרו בכנסת, כמעט שאינם - - -

היו"ר נסים דהן:

חבר הכנסת כהן, חבר הכנסת ישי והשרה ציפי לבני, לא מקובל להתנהג כך במליאה.

חמי דורון (שינוי):

למה מינו את השרים שלכם?

חמי דורון (שינוי):

חבר הכנסת גפני, אילו היית כאן בתחילת דברי היית שומע שאמרתי שאני מודה - -

משה גפני (דגל התורה):

שמעתי.

חמי דורון (שינוי):

- - שכאשר אנחנו היינו חברים בממשלה היא היתה גדולה מדי, מנופחת מדי, לצערי הרב. מה לעשות? קורה. אם קרה הדבר - תקלה - - -

משה גפני (דגל התורה):

כלומר, אתם חוזרים בתשובה? אתם חוזרים בתשובה?

חמי דורון (שינוי):

מי שעושה טעות -  פעם ראשונה זו טעות, ופעם שנייה זו טיפשות. חבר הכנסת גפני, הבנת? זה המצב כרגע. כך מתנהג ראש הממשלה. נניח שבפעם הראשונה היתה טעות, אבל עכשיו הרי זו טיפשות.

יוסף פריצקי (צל"ש - ציונות, ליברליות ושוויון):

השרה ציפי לבני, אני מת שתציעו להם - - -

היו"ר נסים דהן:

חבר הכנסת פריצקי, מה ההפרעות האלה כאן?

משה גפני (דגל התורה):

- - -

חמי דורון (שינוי):

אדוני ראש הממשלה, חבל שאיננו - אדוני, אני מציע שתגן עלי.

היו"ר נסים דהן:

אני חייב להגן עליך. חבר הכנסת גפני.

חמי דורון (שינוי):

חבל שראש הממשלה איננו מודע למה שקורה בוועדות, כאשר חבריו אינם מופיעים. הם מופיעים להצבעה, כי עושים איזה גיוס, ולא מגיעים לדיונים, אולי למעט בוועדת הכספים או בוועדת החוץ והביטחון. בוועדת הפנים לעתים רחוקות עיני שוזפות, אני רואה בעיני את חברי הכנסת ממפלגתו של ראש הממשלה, מכיוון שהם לא נמצאים כאן. הם בממשלה: או סגנים או שרים.

יוסף פריצקי (צל"ש - ציונות, ליברליות ושוויון):

חבר הכנסת דורון, שאלת ביניים.

חמי דורון (שינוי):

מאחר שאני צריך לסיים - - -

היו"ר נסים דהן:

חבר הכנסת פריצקי, נא לא להפריע. אפשר לדבר ברשות היושב-ראש בלבד, והיא לא ניתנה בינתיים.

חמי דורון (שינוי):

אני חייב לומר שראש הממשלה, מר אריאל שרון, הוא חקלאי מתקדם ומוכשר. מלבד הכבשים המובחרות שלו, ששמעתי שהן משובחות, והבקר המשובח להרבעה שהוא מגדל בחוותו, נראה לי שלפתע פתאום הוא פיתח זן חדש שנקרא: שרי מחמד. אין ספק שמגיע לו פרס נובל במדע על הפיתוח החקלאי הנדיר הזה. שרי מחמד, דהיינו שרים אשר מתמנים רק כאשר הם נחמדים ומקיימים את תכתיביו של ראש הממשלה. תודה.

היו"ר נסים דהן:

תודה גם לך. אנחנו עושים הפסקה בדיון הספציפי הזה עד השעה 21:15 לפחות.


הצעת חוק שיפוט בתי-דין רבניים (נישואין וגירושין) (תיקון מס' 4) (בוררות וגישור), התשס"ה-2005
[רשומות (הצעות חוק, חוב' מ/202).]
(קריאה ראשונה)

היו"ר נסים דהן:

בינתיים נציג הצעות חוק שתביא בפנינו שרת המשפטים: הצעת חוק שיפוט בתי-דין רבניים וכו'.

שרת המשפטים ציפי לבני:

אני יכולה גם לענות לו?

היו"ר נסים דהן:

כשאת נמצאת פה את יכולה מה שאת רוצה. השרה יכולה להתערב בדיון בכל שלב ובכל עניין.

שרת המשפטים ציפי לבני:

אדוני היושב-ראש, חברי הכנסת, תיכף אציג את הצעת החוק, אבל אני לא יכולה להתאפק, חבר הכנסת דורון. זה שחלק מאנשי מפלגתי מנסים לייצר סיטואציה שבה לכאורה מי שמתנגד להתנתקות עושה זאת ממניעים אידיאולוגיים ומי שתומך זה רק בגלל כיסא בממשלה, ואתה נופל לתוך הפח הזה, זה מצער אותי למדי. כלומר, יכולים להיות אנשים, למשל, שתומכים בתהליך הזה, שהם בעד קידום מדיניות של הממשלה הזאת, וטבעי הדבר שכדי לקדם את מדיניות הממשלה נהיו חלק ממנה.

יתירה מזאת, אם היה מדובר במצב של הרחבת הממשלה, כפי שראינו במחוזותינו בעבר, מעבר לפרופורציות שלה, ייתכן שהיית צודק. אלא מאי? הליכוד, על 40 המנדטים שלו, לפחות על-פי הספר, לצערי לא תמיד זה מיוצג כאן, נמצא בחסר בממשלה. יש תיקים, למשל, במצב לא תקין בעליל בעיני, ששר אמור להחזיק כמה תיקים היום, כי אי-אפשר למנות שרים נוספים. כל זה לא לצורך שרים בלי תיק ולא לצורך תפקידים סתם, אלא כדי לקדם מדיניות - -

חמי דורון (שינוי):

אני רשאי גם לענות?

היו"ר נסים דהן:

אדוני לא רשאי לענות.

שרת המשפטים ציפי לבני:

- - למשל בתחום הקליטה, בתחום התמ"ס, ועוד בשורה שלמה של תחומים שבשבילם יש משרדים ויש שרים.

לכן, זה שיש שיקולים פוליטיים לחלק מחברי מפלגתי זה מצער, אבל להיתמם ולטעון בשם ניקיון הדעת - יש בזה קצת צביעות.

היו"ר נסים דהן:

עכשיו לחקיקה.

שרת המשפטים ציפי לבני:

ועכשיו לחקיקה. הצעת חוק שיפוט בתי-דין רבניים (נישואין וגירושין) (תיקון מס' 4)  (בוררות וגישור). הצעת החוק המובאת לקריאה ראשונה מבקשת לאפשר לבעלי הדין בבתי-הדין הרבניים לבחור, בהסכמה ביניהם, דרכים נוספות ליישוב הסכסוך ביניהם. ההצעה היא לתת לבתי-הדין סמכות להעביר את הדיון לבוררות ולגישור, כמו שהיא נתונה לבתי-המשפט.

הניסיון שנצבר בבתי-המשפט מאז הוספת סמכות זו מראה, כי נוסף על ההקלה בעומס על מערכת השפיטה, הצדדים זוכים במקרים רבים להליך מהיר יותר, המקל את הסבל הכרוך בניהול הליכים משפטיים.

עוד מוצע כי שר המשפטים, בהסכמת נשיא בית-הדין הרבני הגדול, יסדיר בתקנות נושאים שונים הקשורים בהליכי הבוררות והגישור, כמו שקבוע בחוק בתי-המשפט.

אבקש מחברי הכנסת לתמוך בהצעת החוק בקריאה ראשונה ולהעבירה לוועדת החוקה, חוק ומשפט של הכנסת לשם הכנתה לקריאה שנייה ולקריאה שלישית. תודה רבה.

יוסף פריצקי (צל"ש - ציונות, ליברליות ושוויון):

אפשר לשאול שאלה?

היו"ר נסים דהן:

חבר הכנסת פריצקי, עוד מעט תקבל את זכות הדיבור ואז תוכל לשאול את כל השאלות שלך והשרה גם תענה. ראשון המתדיינים, חבר הכנסת מאיר פרוש - אינו נוכח. חבר הכנסת יגאל יאסינוב – אינו נוכח. חבר הכנסת יעקב מרגי. אחריו - חבר הכנסת אורי אריאל, ואם לא יהיה נוכח – חבר הכנסת ג'מאל זחאלקה.

יעקב מרגי (ש"ס):

אדוני היושב-ראש, חברי חברי הכנסת, הצעת חוק שיפוט בתי-דין רבניים (נישואין וגירושין) (תיקון מס' 4), מכוונת להביא למצב דומה לזה שבבתי-הדין לענייני משפחה בעניין פישור וגישור.

אני שמח שהממשלה השכילה להביא את החוק הזה בתיאום עם הרבנים הראשיים, ולא כפי שרצו לעשות לפני שנה. אנחנו שמחים שהתיקון הזה מגיע היום לכנסת, שהממשלה השכילה, כפי שאמרתי, לתאם זאת עם בתי-הדין הרבניים, ולא כפי שרצו לעשות לפני שנה, וזה חומר למחשבה על כל חוק: כשהממשלה רוצה להביא חוק, כדאי תמיד שתדבר עם הנוגעים בדבר. אנחנו נתמוך, כמובן.

את הזמן שנותר לי, אדוני היושב-ראש, אני רוצה לנצל לדיבור על הנושאים שדובר עליהם כאן היום מעל דוכן הכנסת: הצעת האי-אמון שהגישה ש"ס בעניין מפעל ההזנה והצעת האי-אמון הנוספת בשל ייקור הלחם.

אני קורא לממשלה הזאת, שפתחה את המושב בהודעה שהיא הולכת להילחם בעוני ולצמצם פערים. מצד אחד, לכאורה, ההודעות האלה אמורות לשמח אותנו, אלא שבאותו יום שבו עלה ראש הממשלה לדוכן והצהיר שהוא הקים צוות למלחמה בעוני, באותו יום עצמו לא היתה להם בעיה להוזיל את הדלק ב-10% ולייקר את הלחם ב-6.5%, ועוד היד נטויה. אנחנו מתבשרים שקרוב יתייקר הלחם שוב. איזה צוות הממשלה מקימה – צוות בראשות ראש הממשלה, המשנה לראש הממשלה ושר האוצר, שלושה אנשים שיושבים בממשלה, מצד אחד מצהירים הצהרות ומצד שני נותנים לרכבת הגזירות הכלכליות להמשיך להכות בשכבות החלשות.

אדוני היושב-ראש, אמרתי ואחזור ואומר: אין לנו הלוקסוס הזה להמשיך לראות – אנחנו עם קטן, מדינה קטנה – פערים גדולים בחברה הישראלית, שמביאים לתופעת מחוסרי הדיור, ההומלסים; בכמה צווי פינוי אנחנו נתקלים מדי יום ביומו של משפחות שאינן מצליחות לעמוד בהחזרי המשכנתאות, והממשלה ממשיכה לגזור גזירות.

היום ציינה הכנסת את יום הקשיש. כמה גזירות נגזרו בשנה האחרונה נגד קשישים ונגד קצבאות הקשישים - - -

היו"ר יולי-יואל אדלשטיין:

נא לסיים, אדוני.

יעקב מרגי (ש"ס):

לכן, זאת ההזדמנות לקרוא לממשלה, במקום להתאמץ להוסיף לעצמה שני שרים, להפסיק את הגזירות הכלכליות.

היו"ר יולי-יואל אדלשטיין:

תודה רבה לחבר הכנסת מרגי. חבר הכנסת אורי אריאל – אינו נוכח. חבר הכנסת ג'מאל זחאלקה. סליחה, חבר הכנסת בנימין אלון. אחריו - חברי הכנסת צבי הנדל, עזמי בשארה ודוד טל. שלוש דקות לרשות אדוני.

בנימין אלון (האיחוד הלאומי - ישראל ביתנו):

אדוני היושב-ראש, הצעת חוק שיפוט בתי-דין רבניים רוצה לאפשר דרכים המקובלות היום בבתי-המשפט הכלליים, של בוררות וגישור, ליישוב סכסוכים על בסיס של הסכמה וכך לזרז את הפתרון ולהקל את עומס ההתדיינות בבית-הדין הרבני. בעיקרון אני חושב שזה דבר מבורך, תמיד נהגו כך גם בתי-דין רבניים, כשישבו, גם לא בצורה רשמית.

אני אצביע בעד, כי איני רואה סיבה להתנגד, אבל הרעיון שאני מנסה להוציא מכאן בנושא שמטריד את כולנו, לגבי ההצבעה בנושא מינוי השרים – אני מנסה לחשוב, להיכנס לראש של ראש הממשלה, מה הוא רוצה כשהוא לא הולך לבוררות, ולא הולך לגישור, אלא לקונפרונטציה ברורה, הוא מחדד את הדברים. הרי הוא היה יכול לפצל את ההצבעה וכך לא להתבזות. מה הוא רוצה להראות בזה, שהוא לא שולט בממשלה? האם יש לו האומץ להראות לכולם שהוא לא שולט ולכן הוא צריך לעזוב את הליכוד וללכת למפלגה אחרת? בחוש הפוליטי שלי אני לא מריח שהוא בשל לזה.

אני לא פרשן פוליטי, והדבר היחיד שמדאיג אותי הוא איך ראש הממשלה מרשה לעצמו להשאיר אותנו בספק כזה ולא לעשות את מה שנגזר עליו בחוק. החוק אומר, שאם אין ראש הממשלה יכול לנהל את ענייניו הפרלמנטריים הנגזרים מקיומה של הממשלה, כמו אישור שרים, הוא צריך ללכת לנשיא ולהגיד לו: נכשלתי, אני לא יכול למלא את התפקיד, ואז, בתוך 21 יום, רשאים חברי הכנסת להביא 61 חתימות ולהמליץ על מישהו אחר. זה החוק.

אם הוא מוביל אותנו לזה, אגיד לו: כל הכבוד, אתה ישר, בזאת אתה מוכיח שאתה מקיים את החוק. אף שאיני רוצה להחמיא לו, אני מתחייב מראש שאחמיא לו על הדבר הזה. אבל אם הוא מתכוון להמשיך להוביל את עם ישראל, במצבים קשים מכל הבחינות – מבחינה ביטחונית, מבחינה רוחנית, מבחינה פנימית – להוביל את עם ישראל במשחקים כאלה של מתח פנימי אצלו, כשנושא שלמות הליכוד הפך להיות תכלית הכול – שלמות הליכוד חשובה יותר משלמות האומה, יותר משלמות הארץ, יותר מכל דבר – אני בז לכך.

היו"ר יולי-יואל אדלשטיין:

נא לסיים.

בנימין אלון (האיחוד הלאומי - ישראל ביתנו):

אני מסיים, אדוני היושב-ראש. אם עקב ההצבעה הערב נישאר בערפל הזה, והוא לא יסיק את המסקנה וילך לנשיא, אראה בכך עוד דוגמה לחוסר אחריות ולבוז, גם כלפי החוק וגם כלפי הציבור הישראלי, בהפיכת מפלגה מסוימת לעיקר, ואת כל עם ישראל לטפל.

היו"ר יולי-יואל אדלשטיין:

תודה לחבר הכנסת בנימין אלון. חבר הכנסת צבי הנדל - אינו נמצא. חבר הכנסת עזמי בשארה - בבקשה, אדוני.

עזמי בשארה (בל"ד):

אדוני היושב-ראש, מובן שסיעת בל"ד לא מתנגדת לבוררות בענייני גירושין ונישואין בבתי-דין רבניים. זה ברור. להיפך, אנחנו נשמח על כל בוררות שתצליח בבתי-דין רבניים, של מסורבי גט, והכול יסתדר. אין לנו בעיה עם זה.

דוד טל (נוי):

איפה הבעיה?

היו"ר יולי-יואל אדלשטיין:

אתה מוכן לשמש בורר לפעמים?

עזמי בשארה (בל"ד):

אף-על-פי שזה לא היה אחד הנושאים בוועידת בל"ד, אנחנו כתנועה היינו בעד זה שיהיו נישואים אזרחיים וגירושים אזרחיים במדינת ישראל. תיכף נסים דהן יתחיל לצעוק עלי.

נסים דהן (ש"ס):

אצל המוסלמים תעשה מה שאתה רוצה. אצל המוסלמים אני בכלל לא מתכוון להתערב. אל תתערב אצלי.

עזמי בשארה (בל"ד):

התחלת לצעוק, אתה רואה, נסים? שהכנסת לא תתעסק כל כך הרבה בנושאים כאלה אלא יהיו בתי-דין אזרחיים ואנשים יוכלו לעשות זאת כמו שצריך. שלא נתערב בדין תורה, אנחנו הלא-יהודים. רבנים, בתי-דין רבניים, בתי-דין שרעיים, בתי-דין כנסייתיים - מה הכנסת צריכה להתעסק בכל אלה? אדוני היושב-ראש, אמרתי את דעתי ואני חושב שאני אצביע בעד החוק.

אני רוצה להגיד כמה מלים בנוגע לאווירה בכנסת. למרות ההמולה הרבה שהיתה ביציע, אני לא רואה בכנסת אווירת משבר. קצת למדתי, יש לי קצת ניסיון בכנסת. זאת לא אווירה של ממשלה נופלת. אני לא רואה מתח. אני רואה הרבה הרבה מפלגות שמאוד רוצות להיות בקואליציה. אני רוצה להרגיע. אומנם יש הרבה עיתונאים, מצלמות וכו', שששים לקרב, אבל אין קרב בכנסת. יש כל מיני מפלגות שהיו מתות להיות בקואליציה ואינן בקואליציה.

אלה מאתנו שהיו בעד ההתנתקות ואלה מאתנו שהיו נגד ההתנתקות, אנחנו באמת בעד זה שהממשלה הזאת תיפול לא בגלל שני החברים המכובדים או הלא-מכובדים, אני לא יודע, אלא מכל סיבה שהיא הייתי רוצה שממשלת שרון תיפול.

מבחינתי בכל יום שיעבור היא תנצל את מה שהיא עשתה בעזה כדי להזיק לעניין השלום, להביא ליותר התנחלויות בשטחים וליותר נזק לעניין השלום מבחינה בין-לאומית, לא רק בעניין השלום עם הפלסטינים אלא בעניין השלום בכלל. שמענו את שרון מדבר על השלום עם סוריה וכמה דברים אחרים. ממשלת שרון לא מעוניינת להמשיך בשום תוכנית שלום ולא ליישם שום דבר. היא עשתה את שלה. אנחנו חלוקים על מה שהיא עשתה, אבל היא עשתה אותו. זה מה שיש לה לעשות ואין לה יותר. כל דבר אחר שיימשך בשטחים יהיה נזק לעניין השלום.

אנחנו רוצים לקצר את כל התהליך גם בעניין השחיתות. אגב, אדוני היושב-ראש, אנחנו חושבים שזה סוג של שחיתות לפצות אנשים בתפקידים ממשלתיים מפני שהם שינו עמדות אידיאולוגיות ופוליטיות, אבל אנחנו נשפוט? שהליכוד ישפוט. למה אני צריך לשפוט את זה בכנסת? הליכוד ישפוט מי שריו, לא אני.

אנחנו מעוניינים שהממשלה הזאת תיפול, וכל דרך, כל אפשרות שתהיה לנו להפיל אותה - שינוי באמת רוצים להפיל את הממשלה או רוצים להיות בקואליציה? שיסבירו לנו. יש אפילו לחשושים בש"ס. מה הלחשושים האלה בש"ס? שיסבירו אנשי ש"ס, כי לא נראה שהם מגויסים באמת להפיל ממשלות. הם רגל בפנים, רגל בחוץ. זאת לא אווירה שמפילה ממשלה. צוחקים עלינו פה? זאת לא אווירת משבר. תודה רבה, אדוני.

היו"ר יולי-יואל אדלשטיין:

תודה לחבר הכנסת עזמי בשארה. חבר הכנסת דוד טל - בבקשה, אדוני. אחריו - חבר הכנסת חיים אורון, ואם לא נראה אותו, ידבר חבר הכנסת יוסף פריצקי.

דוד טל (נוי):

אדוני היושב-ראש, עמיתי חברי הכנסת, אני אתמוך בהצעת החוק הזאת. זאת דוגמה טובה לכך שבכל חוק אפשר להגיע להסכמות ולהבנות עם הרבנים הראשיים, עם אנשי דת, גם יהודים וגם מוסלמים. אפשר לפשט הליכים, ואין צורך בשום מקרה, חבר הכנסת פריצקי, ללכת ראש בראש כשאפשר למצוא את דרך ההבנה וההסכמה. בכל מקרה, אם יש רצון תימצא הדרך ואפשר יהיה להגיע להסכמות.

בהצעת החוק הזאת מקנים אפשרות לבוררות ולגישור בבתי-הדין הרבניים. הדבר הזה נעשה היום יותר ויותר פופולרי בבתי-הדין האזרחיים שלנו. אין ספק שהדבר מוריד מהעומס הגדול שיש על כל בתי-המשפט, בתי-דין למשפחה וכל בית-משפט אחר.

אני חושב שבהרבה מאוד מהמקרים הגבר חושב שהרבנים דפקו אותו, האשה חושבת שהרבנים סידרו אותה וכל אחד מהם מרגיש מקופח, פעם זה מקופח ופעם זה מקופח. הגישור והבוררות שניתנים כאן וכן הסמכות שניתנה לשר המשפטים יחד עם ראש אבות בית-הדין הגדול להתקין תקנות כאלה ואחרות לגבי כל מה שקשור לשכר טרחה ולמחירי האגרות השונות, הם דוגמה טובה שהממשלה יכולה לראות בה איזה ציון דרך. אפשר להגיע להבנות בנושא דת ולא צריך להגיע לקונפליקטים. הדברים לא צריכים להגיע לבית-המשפט העליון כדי שזה יחרוץ דין כזה או אחר ויפסול פסקי-דין רבניים או יתערב בעניינים דתיים במדינת ישראל.

לצערנו, נכון לרגע זה - אני מקווה שיבוא יום וזה ישתנה - בבג"ץ כמו בבית-המשפט העליון יש אנשים עם השקפת עולם מאוד מסוימת, וברור לי ולכל אחד שיושב כאן איך בדיוק הם יפסקו בנושאי דת. דומה הדבר לכך שחמישה-שישה רבנים היו יושבים בבג"ץ - אין לי ולכם ספק לאן הם יחתרו בגלל השקפת עולמם. רק טבעי הוא שכל אחד מאתנו מערב את השקפת עולמו בעבודתו היומיומית, ולכן מאוד חשוב לנו שבית-המשפט העליון - איך אמר השופט זמיר - ישקף את כלל הציבור, כדי שיהיו שם גם אנשים עם השקפת עולם אחרת מהשקפת העולם שיש שם כרגע.

כאמור, אדוני היושב-ראש, סיעת נוי על כל גווניה ועל כל חבריה תתמוך בהצעת החוק הזאת.

היו"ר יולי-יואל אדלשטיין:

תודה לחבר הכנסת דוד טל. הודעה חשובה מאוד על תמיכת הסיעה. חבר הכנסת חיים אורון – אינו נוכח. חבר הכנסת יוסף פריצקי - בבקשה, אדוני. אחריו - חבר הכנסת אילן שלגי.

יוסף פריצקי (צל"ש - ציונות, ליברליות ושוויון):

חבר הכנסת טל, בניגוד לסיעתך, שם אני מבין הוחלט ברוב דעות, בסיעה שלנו עדיין יש קצת מחלוקות, אבל אני מקווה שעד ההצבעה נוכל ליישב אותן.

דוד טל (נוי):

זה התקבל פה-אחד.

יוסף פריצקי (צל"ש - ציונות, ליברליות ושוויון):

תודה רבה. אני רגיל לפה-אחד עוד מסיעתי הקודמת, חבר הכנסת דוד טל. אין פה שום שינוי.

לגופם של דברים, אדוני היושב-ראש, כנסת נכבדה, יש לי בעיה עם בתי-הדין הרבניים, והבעיה שיש לי עם בתי-הדין הרבניים היא שהם קיימים בכפייה. לו הם היו מוסד של בוררות, זאת אומרת לו היו מאפשרים לשני בני זוג בישראל לבחור אם ברצונם להינשא על-פי הדין הדתי או לא, ואם הם מקבלים על עצמם, אם הם מחליטים כך מתוך בחירה, את סמכותו של בית-הדין הרבני - מאה אחוז. הבעיה במדינת ישראל היא שלא מאפשרים לבני זוג להינשא אלא על-פי הדין הדתי שלהם בלבד, והבעיה מחמירה והולכת כאשר מדובר בבני זוג שאינם שייכים לאותו מיליה, לאותה עדה דתית, כי אנחנו עוד נושאים עמנו את פקודת העדות הדתיות שהשאירו לנו הטורקים.

מובן שבוררות וגישור דברים טובים המה, ובוררות וגישור, אם אפשר לפשר בין בני זוג, זה טוב על אחת כמה וכמה. רציתי לשאול את שרת המשפטים שאלה, והיא איננה כאן: האם כשהיא תמנה מגשרים או מפשרים, היא תמנה נשים? בזה תלויה הצבעתי. אם אומנם ימונו נשים להיות מגשרות ומפשרות בבתי-הדין הרבניים, זאת תהיה התקדמות אדירה.

בנימין אלון (האיחוד הלאומי - ישראל ביתנו):

יש טוענות.

יוסף פריצקי (צל"ש - ציונות, ליברליות ושוויון):

נכון, יש טוענות רבניות. חבר הכנסת אלון, אני לא רואה סיבה שלא יהיו נשים יושבות בבית-הדין הרבני, משום שבדרך כלל, כך גונב לאוזני, 50% מן המתדיינים בבית-הדין הרבני בענייני אישות הם נשים, לכן, למה שהן לא תהיינה מיוצגות גם בשיפוט? אני מקווה שהן תהיינה מיוצגות לפחות גם בבוררות וגם בהליכי גישור.

אדוני היושב-ראש, אני מאוד מקווה שיבוא יום במדינת ישראל ובו הנישואים הדתיים לא יהיו לפי כפייה, אלא לפי בחירה. דרך אגב, אני לגמרי לא בטוח אם מספר הנישאים יהיה גדול יותר או קטן יותר. העובדה שהיום אנחנו מכריחים אנשים להינשא לפי הדין הדתי היא רעה, רעה מאוד. כי דת, אדוני היושב-ראש, היא עניין של בחירה, ולא של כפייה. אפילו ביהדות נאמר: הכול בידי שמים חוץ מיראת שמים. אפילו אלוהים לא יכול לצוות על היהודים להאמין בו. אלוהים מבין שאי-אפשר לכפות זאת.

אני אצביע בעד הצעת החוק הזאת, כפוף להודעתה של שרת המשפטים, שאני מקווה שתשיב לי, שאומנם אם ימונו מגשרים או מפשרים, יהיו בהם גם נשים. תודה.

היו"ר יולי-יואל אדלשטיין:

תודה לחבר הכנסת פריצקי. חבר הכנסת אילן שלגי, בבקשה. אחריו - חבר הכנסת יצחק לוי.

אילן שלגי (שינוי):

אדוני היושב-ראש, חברות וחברי הכנסת, יש להצביע נגד הצעת חוק שמקנה עוד סמכויות לבתי-הדין הרבניים, כאשר מדובר על חוק בתי-דין רבניים (נישואין וגירושין). הפעילות של בית-הדין הזה בהקשר זה היא של מונופול ושל מי שהמתדיינים מחויבים להגיע אליו.

מוזר ביותר שאני שומע שגם היום בבתי-הדין הרבניים מתקיימות בוררויות רבות, לפי הסכמת הצדדים, בדיני ממונות, והאגרה על בוררות כזאת בדיני ממונות היא נמוכה ביותר. חרדים רבים, שאינם מגיעים לבית-הדין הרבני ברצון רב ואינם מכירים בבתי-הדין הרבניים בהקשרים רבים, מגיעים בדיני ממונות לבוררות בבית-הדין הרבני, משום שאז יש להם גם אפשרות לאכוף את פסק-הדין לאחר אישורו בבית-המשפט המחוזי, לפי החוק דהיום. כלומר, בשלב השני הם נזקקים גם למה שהם מכנים "ערכאות של גויים".

בית-הדין הרבני מפוּצץ בהתדיינויות בדיני ממונות, שבהן הם יושבים כבוררים, והמתדיינים שמגיעים לשם על כורחם, על-פי חוק בתי-דין רבניים (נישואין וגירושין), נאלצים להמתין. כדי שיבוא יומם בבית-הדין אנשים נאלצים לפעמים להמתין חודשים, משום שבית-הדין עסוק בבוררות בדיני ממונות.

אם כעת נחזק את סמכויותיהם של בתי-הדין הרבניים, אין שום סיכוי שהדברים יתנהלו שם כפי שיש לצפות וכפי שמתנהלים ענייני הבוררות בבית-המשפט המחוזי, משום שבהצעת החוק נאמר ששר המשפטים יתקין תקנות בהסכמת נשיא בית-הדין הרבני, והרי ברור לכם לגמרי שנשיא בית-הדין הרבני לא יסכים שבין הבוררים או המגשרים תהיינה נשים, או שבין הבוררים או המגשרים יהיה מי שאינו אדם דתי, אף שהמתדיינים – ופה מדובר בנישואין וגירושין – הם כל היהודים תושבי מדינת ישראל, כך שמהחוק הזה לא יצא דבר טוב.

נדהמתי לשמוע, ממש בימים האחרונים, שבבית-הדין הרבני בעיר אשדוד, למשל, אב בית-הדין נוהג להמליץ מדי פעם לצדדים לפנות לבוררות או לגישור אצל רב ידוע ומוכר, שהוא לא פחות ולא יותר מאשר אחיו של אב בית-הדין. זה הנוהל, כאלה הן דרכי הפעולה בערכאות האלה, ואנחנו איננו יכולים לתמוך בכל חוק שמחזק את כוחם של בתי-הדין הרבניים. כאשר יהיה אפשר לעשות זאת, נבטל את המונופול שלהם על ענייני נישואין וגירושין. תודה רבה, אדוני.

היו"ר יולי-יואל אדלשטיין:

תודה לחבר הכנסת אילן שלגי. חבר הכנסת יצחק לוי – בבקשה, אדוני.

יצחק לוי (ציונות לאומית דתית מתחדשת):

אדוני היושב-ראש, רבותי חברי הכנסת, אני רוצה לברך את שרת המשפטים על החוק המוצע. אני חושב שהוא חוק טוב. אנחנו שמחים על כך שאת דואגת לבתי-הדין הרבניים. לא רק שהחוק הזה הוא נחוץ וטוב, הוא גם יקל את הדיונים, ולכן הוא חשוב.

בהזדמנות זו, גברתי השרה, אני רוצה להציע לך לעגן בחקיקה את הבוררות בדיני ממונות, ואני רוצה להגיד לך מדוע. אומנם יש חוקי המדינה, והיום הדברים נמצאים בבית-המשפט, אבל יש ציבור גדול שרוצה שגם דיני הממונות יהיו לפני בתי-דין רבניים. אני בטוח שאת יודעת שיש בתי-דין לדיני ממונות, שהם ערכאות של בוררות. הם לא ערכאות שהמדינה מכירה בהן, אבל הם ערכאות קיימות. יש לפחות 15 הרכבים כאלה – בירושלים, בקריית-אונו, בגוש-עציון, בקריית-ארבע ועוד במקומות רבים – שיושבים ודנים בדיני ממונות, ובאים אליהם לאו דווקא אנשים דתיים.

ודאי שנתמוך בהצעת החוק הזאת, אבל כהשלמה לה אני חושב שכדאי לחשוב על הצעת חוק לעיגון הבוררות של דיני ממונות, כדי שלא יבוא חבר הכנסת שלגי ויגיד שהדיינים גוזלים את זמנה של המדינה בכך שהם עוסקים בבוררות בדיני ממונות מכיוון שזאת לא סמכותם. יש ציבור שרוצה בזה, יש ציבור שמעוניין בכך. מכיוון שיש ציבור שמעוניין בכך, אני חושב שראוי לראות אם יש אפשרות להרחיב את הסמכויות האלה גם כן, לפחות כבוררות אם לא כסמכות ממש. תודה רבה.

אנחנו נתמוך בחוק.

היו"ר ראובן ריבלין:

נותרו שני נואמים בהקשר של חוק זה, חברי הכנסת עסאם מח'ול ונסים זאב. האם אתם רוצים לדבר על החוק הזה או שאתם מוותרים? אתם מוותרים?

נסים זאב (ש"ס):

לא.

היו"ר ראובן ריבלין:

גם חבר הכנסת מח'ול אינו מוותר. אני מפסיק בשלב זה את הדיון בחוק שיפוט בתי-דין רבניים (נישואין וגירושין) (תיקון מס' 4) (בוררות וגישור), התשס"ה-2005.


הודעת הממשלה על שינויים בחלוקת התפקידים בין השרים, על צירוף שרים לממשלה ועל העברת סמכויות משר לשר

היו"ר ראובן ריבלין:

רבותי חברי הכנסת, אדוני יושב-ראש הקואליציה, אנחנו חוזרים לבקשת הממשלה להכניס שינוי בחלוקת התפקידים בין השרים ולצרף חברי הכנסת לשרים בממשלה. האם הממשלה מבקשת הצבעה שמית?

ראש הממשלה אריאל שרון:

הצבעה שמית.

היו"ר ראובן ריבלין:

תודה רבה. אם כך, תהיה הצבעה שמית.

רבותי חברי הכנסת, חבר הכנסת יצחק לוי הגיש בקשה ליועצת המשפטית, ובקשה ישירה ליושב-ראש הכנסת, לפצל את ההצבעה. אין ספק שחבר הכנסת לוי עורר שאלה שעד היום לא ידענו  שהיא במחלוקת – אם כי היו דיונים עיוניים בנושאים אלה זה זמן רב, שכן חבר הכנסת איתן מחזיק בדעה שאין לאחד הצבעות לפי סעיפים שונים בחוק הממשלה.

גם היועצת המשפטית לכנסת נוטה לחשוב שמן הראוי שהכנסת תקיים הצבעות נפרדות על כל בקשה של הממשלה, מהטעם שעל-ידי כך הכנסת יכולה לממש את חובתה לפקח על פעולות הממשלה. עם זה, כמובן, עדיין אין לנו איזו החלטה והכרעה, שכן יש סעיפים נוגדים בתקנון, ומן הראוי שהכנסת תיתן דעתה באמת לשאלה שמציג חבר הכנסת לוי.

עם זה, ברור שהתקדימים שהיו בפנינו במשך התקופות של הכנסות האחרונות מצביעים על כך שרק במקרים מועטים פוצלה ההצבעה, וזה גם לצורך טקסי. ההצבעה האחרונה שפוצלה היתה הצבעה כאשר חבר הכנסת שלגי הפך משר המדע לשר התשתיות, וחבר הכנסת בריילובסקי היה לשר, ומהטעם שרצינו באותו יום, בהסכמת הממשלה והכנסת, לתת ביטוי למינויו של חבר הכנסת בריילובסקי לשר במדינת ישראל, מתוך ידיעה גם שתקופת כהונתו תארך שעות. אנחנו בחרנו הצבעה נפרדת, אבל לא מתוך אותו כורח או מתוך אותו היגיון שביקשו לתת משנה תוקף לעבודתה של הכנסת.

היועצת המשפטית לכנסת, שאני מבקש לברך אותה מעל במת הכנסת על כניסתה לתפקיד, עורכת-הדין נורית אלשטיין, ביקשה ממני לשקול בכובד ראש את בקשתו של חבר הכנסת לוי, במכלול כל אותן נקודות שעליהן הרחבתי את הדיבור עד כה.

אני מוכרח לומר שאני מחזיק בדעתי לקיים הצבעה בהתאם לבקשת ראש הממשלה, שהחלטת הממשלה תובא כמקשה אחת, מהטעם שאני רואה בבקשה הזאת בקשה שאינה פוגעת באיזון שבין כוחה של הממשלה לכוחו של ראש הממשלה כלפי הממשלה, וכוחה של הכנסת בדבר הרכב הממשלה. אני חושב שהיכולת של ראש הממשלה, במידה שאני אשנה מהחלטתי למשוך את הבקשה, היא אומרת הכול, אם כי צריך לבוא ולקבוע אולי בתקנון את דרך ההצבעה, כאשר בקשת הממשלה נוגעת בסעיפים שונים בחוק הממשלה.

לכן אני קובע, שאינני סוטה מההחלטה ומהתקדימים שהיו עד כה, או רוב התקדימים שהיו עד כה, ואני מקבל את בקשת הממשלה להצביע על כל החלטות הממשלה כמקשה אחת.

אני רוצה גם להפנות את תשומת לב חברי הכנסת המקפידים בכך שהממשלה נוטלת על עצמה סיכון לא פשוט, היא לא מבקשת מהכנסת להיות חותמת גומי, שכן אם הכנסת תהיה לעומתית לבקשת הממשלה במקרה כזה, הממשלה לוקחת את האחריות ושיקול הדעת הוא עליה כפי שהוא עלינו. אני מבין שאין בקשה אחרת אלא בקשה להצביע כמקשה אחת, ואנחנו עוברים להצבעה.

ובכן, חברי הכנסת, אנחנו מצביעים על כל החלטות הממשלה כפי שהובאו על-ידי השר שטרית כמקשה אחת. אין אפשרות לפצל. מי שרוצה להצביע, מצביע על הכול בעד או על הכול נגד. אדוני מזכיר הכנסת, נא לקיים הצבעה שמית, בבקשה.


מזכיר הכנסת אריה האן:
(קורא בשמות חברי הכנסת)

קולט אביטל	-	בעד
רוחמה אברהם	-	בעד
יולי-יואל אדלשטיין	-	נגד
יעקב אדרי	-	בעד
אהוד אולמרט	-	בעד
חיים אורון	-	נגד
זבולון אורלב	-	נגד
דוד אזולאי	-	נגד
דליה איציק	-	בעד
אפי איתם	-	נגד
מיכאל איתן	-	בעד
אריה אלדד	-	נגד
בנימין אלון	-	נגד
טלב אלסאנע	-	נגד
אלי אפללו	-	בעד
גלעד  ארדן	-	אינו נוכח
אורי  אריאל	-	נגד
זאב בוים	-	בעד
נעמי בלומנטל	-	נגד
בנימין בן-אליעזר	-	בעד
אלי בן-מנחם	-	בעד
שלמה בניזרי	-	נגד
דניאל  בנלולו	-	בעד
רוני בר-און	-	בעד
רומן ברונפמן	-	אינו נוכח

היו"ר ראובן ריבלין:

רומן ברונפמן מקוזז עם הרב רביץ. הרב רביץ מאושפז, ואנחנו מאחלים לו כולנו מקרב לב רפואה שלמה וחזרה מהירה לעבודתו. בבקשה.

מזכיר הכנסת אריה האן:
(קורא בשמות חברי הכנסת)

רוני בריזון	-	נגד
ויקטור בריילובסקי	-	נגד
מוחמד ברכה	-	נגד
עזמי בשארה	-	נגד
ענבל גבריאלי	-	בעד
אראלה גולן	-	נגד
מיכאל גורלובסקי	-	בעד
זהבה גלאון	-	נגד
גילה גמליאל	-	בעד
משה גפני	-	בעד
עבד-אלמאלכ דהאמשה	-	נגד
נסים דהן	-	נגד
חמי דורון	-	נגד
אברהם הירשזון	-	בעד
שמואל הלפרט	-	בעד
צחי הנגבי	-	בעד
צבי הנדל	-	נגד
יצחק הרצוג	-	בעד
מגלי והבה	-	בעד
אבשלום וילן	-	נגד
מתן וילנאי	-	בעד
יצחק  וקנין	-	נגד
נסים זאב	-	נגד
ג'מאל זחאלקה	-	נגד
אליעזר זנדברג	-	נגד
יחיאל חזן	-	בעד
רשף  חן	-	נגד
ואסל טאהא	-	נגד
אחמד טיבי	-	נגד
דוד טל	-	בעד
יגאל יאסינוב	-	נגד
שאול יהלום	-	נגד
אליהו ישי	-	נגד
אהוד יתום	-	נגד
דני יתום	-	בעד
איתן כבל	-	בעד
אילנה כהן	-	נגד
אליעזר כהן	-	נגד
אמנון כהן	-	נגד
יצחק כהן	-	נגד
רן כהן	-	נגד
משה כחלון	-	אינו נוכח
חיים כץ	-	בעד
ישראל כץ	-	בעד
אתי לבני	-	נגד
ציפי לבני	-	בעד
לימור לבנת	-	בעד
דוד לוי	-	נגד
יצחק לוי	-	נגד
אילן ליבוביץ	-	נגד
יעקב ליצמן	-	בעד
עוזי לנדאו	-	נגד
יוסף לפיד	-	נגד
גאלב מג'אדלה	-	בעד
עסאם מח'ול	-	נגד
מיכאל מלכיאור	-	בעד
עמרם מצנע	-	אינו נוכח
יעקב מרגי	-	נגד
משולם נהרי	-	נגד
מיכאל נודלמן	-	בעד
דני נוה	-	בעד
אורית נוקד	-	בעד
לאה נס	-	בעד
בנימין נתניהו	-	נגד
מרינה סולודקין	-	בעד
ניסן סלומינסקי	-	נגד
אפרים סנה	-	בעד
גדעון סער	-	בעד
גדעון עזרא	-	בעד
מל פולישוק-בלוך	-	נגד
אברהם  פורז	-	נגד
אופיר פינס-פז	-	בעד
גילה פינקלשטיין	-	נגד
מאיר פרוש	-	בעד
יוסף פריצקי	-	בעד
שמעון פרס	-	בעד
יאיר פרץ	-	נגד
עמיר פרץ	-	נגד
איוב קרא	-	נגד
אברהם רביץ	-	אינו נוכח
ראובן ריבלין	-	בעד
חיים רמון	-	בעד
אהוד רצאבי	-	נגד
מיכאל רצון	-	נגד
אברהם בייגה שוחט	-	בעד
יובל שטייניץ	-	אינו נוכח
מאיר שטרית	-	בעד
יורי שטרן	-	נגד
אילן שלגי	-	נגד
סילבן שלום	-	בעד
שלום שמחון	-	בעד
אריאל שרון	-	בעד
עמרי שרון	-	בעד
יוסי שריד	-	נגד
יולי תמיר	-	בעד

היו"ר ראובן ריבלין:

נא לקרוא קריאה שנייה.

מזכיר הכנסת אריה האן:
(קורא בשמות חברי הכנסת)

גלעד ארדן 		- 	אינו נוכח
רומן ברונפמן 		- 	אינו נוכח
משה כחלון 		- 	אינו נוכח
עמרם מצנע 		- 	אינו נוכח
אברהם רביץ 		- 	אינו נוכח
יובל שטייניץ		-  	אינו נוכח

היו"ר ראובן ריבלין:

תודה רבה. האם יש מי מחברי הכנסת הנוכחים באולם שלא הצביע? אין. נא למסור לי את התוצאות.

ובכן, אין נמנעים. בעד הצעת הממשלה והחלטותיה - 54, נגד - 60. אני קובע שבקשת הממשלה לא נענתה.

רבותי, ראש הממשלה ביקש למסור הודעה. בבקשה, אדוני.

ראש הממשלה אריאל שרון:

אדוני היושב-ראש, כנסת נכבדה, אני חושב שכולנו מבינים מה קרה כאן היום. חבל מאוד שהפלגנות ומניעים אישיים - -

צבי הנדל (האיחוד הלאומי - ישראל ביתנו):

השחיתות שלך.

היו"ר ראובן ריבלין:

אני מבקש, חבר הכנסת הנדל.

ראש הממשלה אריאל שרון:

- - הכשילו מינוי של שני אנשים ראויים למשרדים - -

אורי אריאל (האיחוד הלאומי - ישראל ביתנו):

מתי יום הבחירות?

ראש הממשלה אריאל שרון:

- - שחשוב לאייש אותם בשר במשרה מלאה. חבל עוד יותר שחברים בסיעת הליכוד, שרוממות הליכוד וארץ-ישראל בגרונם, הכשילו מהלך שנועד לחזק את הליכוד ולתת לו את הייצוג המגיע בממשלה - -

אורי אריאל (האיחוד הלאומי - ישראל ביתנו):

מתי הבחירות?

היו"ר ראובן ריבלין:

חבר הכנסת אריאל.

ראש הממשלה אריאל שרון:

- - על-פי ההסכמים הקואליציוניים. אין לי טענות  לאופוזיציה, היא ממלאת את תפקידה. לגבי מה שעוד מכונים חברי הקואליציה, למהלך הזה יהיו כמובן השלכות.

אורי אריאל (האיחוד הלאומי - ישראל ביתנו):

אתה עובר לאיומים?

היו"ר ראובן ריבלין:

רבותי, יש זמן לפוליטיקה, אנחנו צריכים לשמוע עכשיו את ראש הממשלה.

מיכאל איתן (הליכוד):

תהיה אפשרות גם להגיב?

היו"ר ראובן ריבלין:

אם יהיה צורך.

ראש הממשלה אריאל שרון:

אדוני היושב-ראש - - -

יוסי שריד (מרצ-יחד):

- - -

היו"ר ראובן ריבלין:

בסדר, זה על אחריותו של ראש הממשלה. ישפוט הציבור ותשפוט הכנסת. אני לא מעיר הערות לראש הממשלה ואני גם לא נוהג להעיר הערות לחבר הכנסת שריד, כי שניהם ותיקים ומנוסים ובקיאים במה מותר ומה אסור. רבותי, הציבור ישפוט. זה לא עניין של אתיקה פה, כל אחד אומר את הדברים.

ראש הממשלה אריאל שרון:

הצורך לשמור על יציבות המשק ולנהל את משרדי הממשלה בצורה ראויה מחייב אותי להביא היום לאישור הכנסת הצעה חדשה. על כן אני מבקש מחברי הממשלה להתכנס בעוד רבע שעה בחדר הישיבות בכנסת. וממך, אדוני היושב-ראש, מכובדי - אני צריך להתייעץ עם הממשלה, נראה לי שצריך להביא דבר כזה לממשלה.

היו"ר ראובן ריבלין:

אני מקיים את ישיבת הכנסת וממשיך לקיימה, שכן יש על סדר-היום עוד שני חוקים, ולפנינו לפחות עוד שלושת-רבעי שעה של דיונים. אם ראש הממשלה, רבותי חברי הכנסת, יביא בפני החלטת ממשלה ובקשה להצבעה אחרת, אנחנו נקיים דיון לפי כל הכללים.

השר חיים רמון:

עוד פעם דיון?

היו"ר ראובן ריבלין:

אין מה לעשות. השר רמון, אתה גם חבר הכנסת. אני מתאר לעצמי שרוב חברי הכנסת לא ירצו להשתתף בדיון, אלא לקיים את ההצבעה מהר ככל האפשר, אבל עומדים לרשותם כל אותם תנאים וכל אותן זכויות שהתקנון מאפשר להם, וחבר הכנסת אורון יודע שיכולים לקיים דיון שהוא כמו בקריאה ראשונה, לכן לכל חבר כנסת יש זכות לדבר, אבל אני בטוח, אדוני ראש הממשלה, שחברי הכנסת ימעטו בדיבור.

ראש הממשלה אריאל שרון:

מכובדי, מאחר שהשעה מאוחרת, אני מבקש מחברי הממשלה שיתכנסו בחדר הישיבות בבניין כאן, ונשתדל לעשות את זה מהר ככל שניתן כדי שלא לעכב את החברים עד שעה מאוחרת. תודה רבה.

היו"ר ראובן ריבלין:

תודה רבה. עכשיו אני רוצה לתת אפשרות - האופוזיציה יכולה לשאת את דברה, שכן לאחר כל הודעת ראש ממשלה, ראש האופוזיציה יעלה ויבוא ויאמר. אני רק מודיע לחברי הכנסת, שהואיל ואנחנו נמצאים בעיצומה של הישיבה, אני מקבל את בקשתו של ראש הממשלה, ואדוני המזכיר, אני מבקש להעלות את החלטת הממשלה בדבר מינוי השר אולמרט לשר האוצר מייד על סדר-היום של הכנסת. אני מקווה שאנחנו נקבל את הבקשה, כמובן רק אם תהיה החלטה תוך כדי הזמן שאנחנו נמצאים, כפוף להחלטת הממשלה. רבותי, למה לשחק משחקים כשאפשר לשחק כדורגל פשוט. בבקשה, ראש האופוזיציה.

יוסף לפיד (שינוי):

אדוני היושב-ראש, סעיף  29(א) לחוק-יסוד: הממשלה אומר: "נוכח ראש הממשלה כי קיים בכנסת רוב המתנגד לממשלה, ושעקב כך נמנעת האפשרות לפעולה תקינה של הממשלה, רשאי הוא, בהסכמת נשיא המדינה, לפזר את הכנסת בצו שיפורסם ברשומות". אני מציע לך, אדוני ראש הממשלה, תנצל את ההזדמנות הזאת על-פי חוק-היסוד, כי הממשלה שלך לא ראויה לתפקד.

היו"ר ראובן ריבלין:

תודה רבה לשר לשעבר ויושב-ראש האופוזיציה דהיום, חבר הכנסת יוסף טומי לפיד.

רבותי, כדי שלא תהיינה אחר כך שאלות על שאלות, אני מודיע שאם הממשלה תקבל החלטה, וראש הממשלה יעביר אלי באמצעות מזכיר הממשלה בקשה לקיים דיון ולאשר או לדחות את בקשת הממשלה, אני אקיימו עוד הערב. תודה רבה. אני אבקש מהממשלה לעשות זאת מהר ככל האפשר, אם אכן היא מבקשת לעשות זאת.


הצעת חוק שיפוט בתי-דין רבניים (נישואין וגירושין) (תיקון מס' 4) (בוררות וגישור), התשס"ה-2005
(קריאה ראשונה)

היו"ר ראובן ריבלין:

רבותי חברי הכנסת, אני מזמין את חבר הכנסת עסאם מח'ול לשאת את דבריו בעניין הצעת חוק שיפוט בתי-דין רבניים.

עסאם מח'ול (חד"ש-תע"ל):

אדוני היושב-ראש, חברי הכנסת, קשה לחזור לדיון הרגיל בהצעת חוק שיפוט בתי-דין רבניים (נישואין וגירושין) (בוררות וגישור) אחרי הדרמה שהיתה כאן בחצי השעה האחרונה. אלמלא עניינו של החוק בניסיון בוררות והצעת גישור, והדבר מעלה את התהייה - - -

היו"ר ראובן ריבלין:

חבר הכנסת עסאם מח'ול, אני עוצר, יהיה לך זמן. חבר הכנסת סנה וכבוד השר הנכבד והמתמודד, חבר הכנסת פואד בן-אליעזר, לך לממשלה, תצביע, כי אחרת לא נגמור פה אף פעם. אני מבקש מכולם לא לדבר מתחת לדוכן כאשר חבר הכנסת מח'ול רוצה למסור את דברו לבית-המחוקקים.

עסאם מח'ול (חד"ש-תע"ל):

אדוני, אני חוזר ואומר, שאלמלא היה עניינו של החוק הזה גישור אולי היה קשה לדבר אחרי מה שהתרחש באולם הזה בשעה האחרונה. עומדת השאלה הקשה אם בכל זאת עדיין אפשר לגשר על המשבר העמוק שהפוליטיקה הישראלית נקלעה אליו, שממשלת שרון-פרס נקלעה אליו. האם יש מוצא מדיני? האם יש מוצא פוליטי? האם יש מוצא מהמשבר הכלכלי? האם יש מוצא מהמשבר המוסרי שאליו הגיעה הממשלה הזאת ושאליו הובילה את החברה הישראלית?

אני חושב שהתשובה על השאלות האלה היא "לא" רבתי. בצל הממשלה הזאת ישראל יכולה להתנדנד ממשבר למשבר ומדחי אל דחי, אבל אין לה דרך מוצא. לא תהיה דרך מוצא אחרי הישיבה הקצרה של הממשלה עכשיו, לא תהיה דרך מוצא אחרי מינוי השר אולמרט, ולא היתה דרך מוצא אילו הצליח ראש הממשלה להעביר היום את הצעתו בדבר שני השרים הנוספים שהוא רוצה לגמול להם.

מה שקורה היום, אדוני ראש הממשלה, הוא עדות מכרעת לכך שהמשבר של הפוליטיקה הישראלית הוא כה עמוק; המשבר החברתי – המשבר של הממשלה הזאת – הוא בלתי תקין ובלתי ניתן לתיקון. על כן הדבר הנכון ביותר לעשות היום הוא לקחת את הממשלה הזאת וללכת הביתה.

ולא שיש הרבה אופציות, אני לא חושב שהמשבר הפוליטי פוסח על המפלגה שמתיימרת להיות המפלגה האלטרנטיבית, מפלגת העבודה, שנראית בימים אלה יותר כמפלגה אבודה מאשר כמפלגת העבודה. אני חושב שעצם העובדה שאין אלטרנטיבה, עצם העובדה שמי שמתיימר להיות האלטרנטיבה לשלטון, כל השאיפה שלו היא להיות החלופה של הנדל בתוך הממשלה הזאת, אני חושב שהמשבר הזה רק נעשה עמוק יותר.

עם זאת, אני רוצה להגיד מלה אחת על החוק המוצע. אני חושב שההצעה היא ראויה, ולו מן הטעם שהיא מכניסה את עקרון הגישור לשיפוט הישראלי – כאן לבתי-המשפט הרבניים. הייתי רוצה ששרת המשפטים תשמע אותי בעניין הזה. לפני ועדת השרים לחקיקה מונחת הצעת חוק שמדברת על חקיקה חלופית, על שיפוט חלופי לנוער, שבמרכזו ההיגיון הזה, של שיפוט על בסיס גישור ועל בסיס נשיאה באחריות, ולא על בסיס ענישה בלבד. אני חושב שההיגיון הזה צריך לחדור עמוק לתוך מערכת המשפט, לתוך פילוסופיית המשפט במדינת ישראל – באימוץ החוק הזה, שמוצג היום, וגם באימוץ הצעת החוק שמדברת על שיפוט חלופי לנוער ועל הליכים של גישור ושל נשיאה באחריות, ולא רק של ענישה.

אני חושב שהוכח שדרך הענישה לבדה היא לא הזולה ביותר, וודאי שהיא לא היעילה ביותר או זאת שיכולה להביא תוצאות שיפחיתו את האלימות הפושה והדוהרת בתוך החברה הזאת, שהופכת להיות חברה נגועה באלימות ובפלילים. תודה רבה.

היו"ר ראובן ריבלין:

תודה רבה לחבר הכנסת עסאם מח'ול. אחרון הדוברים – איך לא – חבר הכנסת נסים זאב. לרשותו לא יותר משלוש דקות. יש לנו עוד חוק, והממשלה תבוא, ולאחר מכן יש לנו דיון. אני מקווה שמיצינו את הדיונים ונדבר כמה שפחות. נצביע ונכריע. אבל, כמובן, זכותו של כל חבר הרוצה בכך לדבר.

נסים זאב (ש"ס):

אדוני היושב בראש, כנסת נכבדה, הצעת חוק שיפוט בתי-דין רבניים הזאת התבקשה מזמן. אין כאן, בהצעת החוק, שום בקשה מיוחדת. החוק בא לקבוע שבסמכות בית-הדין הרבני להעביר נושא המונח לפניו לבוררות, לגישור או לפישור, וכמובן הכול בהסכמת בעלי הדין.

אגב, אדוני היושב-ראש, גם בבתי-דין שאינם מוכרים הנושא של פשרה מוכר, ובית-המשפט מאמץ אותה – זה לא צריך להיות דווקא בית-הדין הרבני על-ידי מדינת ישראל. הנושא של גישור ופישור קיים. ובדידי הווה עובדא – בתוך בית-דין ישבתי; כשהייתי בורר בסוגיה מסוימת, ולאחר מכן הלכו לבית-משפט, בית-המשפט אימץ את הצעת הפשרה שהצעתי, מכיוון שהצדדים קיבלו אותה עליהם.

לכן, כל מי שמתנגד לחוק הזה – זה דבר תמוה ביותר. הסוגיה המרכזית והבעייתית במהלך גירושין היא הסוגיה של דיני הממונות. כאן בדרך כלל מתקיימים דיונים על גבי דיונים. כשמדברים על העגונות, או על מצב של אי-קבלת גט אלא לאחר כמה שנים, זה לא משום שאין הסכמה בין הצדדים – הבעל רוצה לתת גט והאשה מוכנה לקבל. הבעיה המרכזית היא של דיני ממונות. אפילו נושא הילדים הוא הרבה יותר פשוט. לכן לתת לבית-הדין סמכות להעביר את התיק לבוררות, לגישור או לפישור, לדעתי זה הדבר הטוב ביותר.

אני רק מתפלא שבהצעת החוק הזאת שרת המשפטים קיבלה את הסמכות והיא יכולה, בהתייעצות ובהסכמת נשיא בית-הדין העליון הגדול, להחליט על דרך ועל סמכות הצעת החוק הזאת, והיא מומחית דווקא בנושאי הגישור והפישור, ודווקא היום לא מצאנו את זה אצל ראש הממשלה. כאשר ראש הממשלה התעקש ואמר: או כולם כמקשה אחת או אף אחד, הוא ידע מלכתחילה שהוא ייכשל במהלך הזה. אבל הוא מעדיף להתבזות ולהראות את כישלונו, ולאחר מכן לבקש את אישור הממשלה להביא הצעה אחרת. אני לא מבין את ראש הממשלה, מדוע כבד לב פרעה, מדוע הוא צריך להתעקש כל כך ולא לקבל את הצעת הגישור והפישור שהציעו לו רבים כל כך מחברי הבית הזה.

היו"ר ראובן ריבלין:

תודה לחבר הכנסת נסים זאב. תשיב שרת המשפטים.

שרת המשפטים ציפי לבני:

הצבעה.

היו"ר ראובן ריבלין:

הצבעה. גברתי אינה רוצה להשיב, היא רוצה להצביע. תודה רבה. אני מבקש שחברי הכנסת יתפסו את מקומותיהם.

נצביע: הצעת חוק שיפוט בתי-דין רבניים (נישואין וגירושין) (תיקון מס' 4) (בוררות וגישור) - מי בעד? מי נגד? מי נמנע? נא להצביע.

הצבעה מס' 8

בעד ההצעה להעביר את הצעת החוק לוועדה – 29
נגד – 10
נמנעים – 1
ההצעה להעביר את הצעת חוק שיפוט בתי-דין רבניים (נישואין וגירושין) (תיקון מס' 4) (בוררות וגישור), התשס"ה-2005, לוועדת החוקה, חוק ומשפט נתקבלה.

היו"ר ראובן ריבלין:

29 בעד, עשרה נגד, נמנע אחד. אני קובע שהצעת חוק שיפוט בתי-דין רבניים (נישואין וגירושין) (תיקון מס' 4) (בוררות וגישור), התשס"ה-2005, עברה בקריאה ראשונה ותועבר לוועדת החוקה, חוק ומשפט כדי להכינה לקריאה שנייה ולקריאה שלישית.


הצעת חוק שירות ביטחון (הגבלות קריאה לשירות מילואים של קצין - הוראת שעה) (תיקון מס' 4), התשס"ו-2005
[רשומות (הצעות חוק, חוב' מ/208).]
(קריאה ראשונה)

היו"ר ראובן ריבלין:

אני מזמין את השר רמון להציג את הצעת חוק שירות ביטחון (הגבלות קריאה לשירות מילואים של קצין - הוראת שעה) (תיקון מס' 4). נא לשנות גם את הכותרת. אדוני השר, בבקשה.

השר חיים רמון:

אדוני היושב-ראש, חברי הכנסת, אני מתכבד להביא לאישור הכנסת בקריאה ראשונה את הצעת חוק שירות ביטחון (הגבלות קריאה לשירות מילואים של קצין - הוראת שעה) (תיקון מס' 4), התשס"ו-2005.

חוק שירות ביטחון [נוסח משולב], התשמ"ו-1986 – להלן: חוק שירות ביטחון - קובע בסעיף 29ב(א) לאמור: "הגבלות קריאה - 29ב. (א) יוצא צבא, שמלאו לו 41 שנים, המשרת שירות מילואים ביחידה קרבית, כהגדרתה בפקודות הצבא, ואשר שירת שירות מילואים ביחידה כאמור תקופה כוללת של עשר שנים לפחות, לא ייקרא לשירות מילואים לצורך ביצוע תעסוקה מבצעית, אלא אם כן נתן הסכמתו לכך, או שהוא נמנה עם בעלי מקצועות ותפקידים חיוניים או שקיים בהם חוסר בכוח-אדם, כפי שקבע הרמטכ"ל באישור ועדת החוץ והביטחון של הכנסת".

בעקבות המאורעות הביטחוניים בשנים האחרונות והגידול במשימות הביטחוניות המוטלות על צה"ל, נוצר בצבא מחסור בכוח-אדם ובמיוחד בתפקידי קצונה ביחידות קרביות. כדי לענות על הצרכים המבצעיים של צה"ל ולאפשר לו להתמודד עם משימות הביטחון המוטלות עליו, נחקק בדצמבר 2001, כהוראת שעה לשנה, חוק שירות ביטחון (הגבלות קריאה לשירות מילואים של קצין - הוראת שעה), התשס"ב-2001 – להלן: הוראת השעה - המאפשר קריאתם של קצינים במילואים, המשרתים ביחידות קרביות, לצורך ביצוע תעסוקה מבצעית, גם אם מלאו להם 41 שנים, וזאת אם השתכנע הרמטכ"ל או מי שהוא הסמיך לכך כי קיימים טעמים המצדיקים זאת.

בחודש מארס 2003 הוארכה הוראת השעה עד לסוף 2003. כמו כן, הוספה להוראת השעה הוראה שלפיה קצין כאמור, ששירת בשירות מילואים בתעסוקה מבצעית בתקופה שמיום 18 במאי 2003 עד יום 31 בדצמבר 2003, יהיה זכאי לתשלום מיוחד עבור היום השמיני לשירותו במילואים כאמור, בשיעור של 400 ש"ח, ובעד כל יום נוסף עד ליום השירות ה-26 יהיה זכאי לתשלום מיוחד בשיעור של 133 ש"ח – להלן: התשלום המיוחד.

מעת לעת הוארכה הוראת השעה עד ליום 10 בנובמבר 2005.

בשל המצב הביטחוני השורר כיום במדינה, המחייב את הצבא גם כיום להיערכות שונה ומוגברת של מערך המילואים, עדיין קיים צורך בגיוסם של קצינים במילואים המשרתים ביחידות קרביות לצורך ביצוע תעסוקה מבצעית, גם אם מלאו להם 41 שנים.

יצוין, כי ביחידות הצפויות לבצע שירות מילואים החל בחודש נובמבר 2005 ולאורך שנת 2006, משובצים קצינים רבים מעל גיל 41 במערכים מגוונים, אשר תפקידם נדרש לכשירות היחידות שבהן הם נמצאים.

עם זאת, הארכת תוקף הוראת השעה מתבקשת רק באשר לקצינים שטרם מלאו להם 42 שנים.  זאת לעומת הוראת השעה הנוכחית, שאינה מגבילה כשלעצמה את גיל הקצינים שאותם ניתן לקרוא לתעסוקה מבצעית. הארכת הוראת השעה באופן מסויג זה היא חלק מהמגמה המתמשכת להקלת נטל המילואים, מגמה אשר החלה זה כבר וששיאה במודל המילואים החדש, הבא לידי ביטוי בהצעת חוק שירות המילואים.

לפיכך, מוצע לתקן את סעיף 29ב(א) לחוק שירות ביטחון, כך שהחל ביום 11 בנובמבר 2005 ועד לסוף שנת 2006 יוחלו על קצינים הגבלות הקריאה לשירות מילואים הקבועות בסעיף רק עם הגיעם לגיל 42 לפי הלוח העברי, אך בלי להתחשב בחזקת הגילים שבסעיף 2(2) לחוק שירות ביטחון. כמו כן מוצע להחיל את ההוראות בדבר התשלום המיוחד גם על שירות מילואים שיבוצע במהלך הארכת תוקפה הנוכחי של הוראת השעה.

אשר על כן, אני מבקש כי הכנסת תאשר את הצעת החוק ותעבירה להכנה לקריאה שנייה ושלישית בוועדת החוץ והביטחון של הכנסת. תודה.
היו"ר ראובן ריבלין:

אני מאוד מודה לשר חיים רמון, ואני מזמין את ראשון הדוברים, חבר הכנסת חיים אורון - בבקשה. אחר כך - חבר הכנסת מאיר פרוש. אם לא יהיה נוכח – חבר הכנסת עסאם מח'ול. אם לא יהיה נוכח – חבר הכנסת אחמד טיבי, ואם לא יהיה נוכח – חבר הכנסת יעקב מרגי.
יעקב מרגי (ש"ס):

- - -
היו"ר ראובן ריבלין:

בסדר, מבטל. מרגי מבטל. אתה רשום, נסים זאב.
חיים אורון (מרצ-יחד):

אדוני היושב-ראש, אני לא רוצה להתייחס להצעת החוק שהונחה פה עכשיו. אני רוצה להתייחס לצו 8, שהולך ומתגבש עכשיו בחדר הישיבות של הממשלה, קומה אחת מתחת לקומה הזאת.

ואני בכל זאת שואל אותך, אדוני היושב-ראש, ואני שואל את חברי הכנסת הנוכחים. אני לא עוסק בצד הפורמלי של התקנון - מבחינת התקנון הכול בסדר. הממשלה תחליט עכשיו לשנות את הודעתה ולהביא לאישור הכנסת כנראה את שר האוצר, ויכול להיות - אולי יש שם עוד איזה שינוי - צריך לצ'פר מישהו.
רשף חן (שינוי):

אולי הם יקבלו את הצעת יושב-ראש האופוזיציה - - -
חיים אורון (מרצ-יחד):

אתה יודע מה - יש לי הרגשה שהם לא יקבלו, משתי סיבות. הסיבה הראשונה - שהם לא יקבלו, כי הם לא רוצים; הסיבה השנייה - אני גם לא בטוח שראש האופוזיציה התכוון לזה עד הסוף. יש לי כל הזמן הרגשה, ידידי רשף חן, יש לי כל הזמן הרגשה שאם עכשיו אריק שרון עולה משם ואומר: טומי, בוא נשתה כוס קפה, יש לנו מחר בבוקר ממשלה, ואתם בפנים.
רשף חן (שינוי):

- - - שאתה טועה.
חיים אורון (מרצ-יחד):

יכול להיות שאני טועה, אבל יכול להיות שאני לא טועה.
רשף חן (שינוי):

- - - מבוססת.

חיים אורון (מרצ-יחד):

אז יכול להיות שאני לא טועה, ואתה יודע מה - לכן, אני לא בטוח שהוא הולך לקבל את הצעתכם.

אבל אני בכל זאת רוצה לדבר על התופעה. שאלתי את זה גם קודם בזמן הדיונים בסעיף של האי-אמון, אדוני היושב-ראש. ונאמר שיש רוב עכשיו לאהוד אולמרט - אהוד אולמרט הולך לבצע מדיניות שונה מהמדיניות שהמורדים אומרים שהיא אסון למדינת ישראל?
רשף חן (שינוי):

- - -
חיים אורון (מרצ-יחד):

סליחה. אהוד אולמרט אמר ביום חמישי - כבר אמרתי את זה היום בדיון אחר - בפורום שאני הייתי בו לא במקרה, כי זה איגוד התעשייה הקיבוצית, אבל אהוד אולמרט במקרה אמר את זה בפורום הזה, נאמר את זה כך - שאוסלו כנראה היתה פריצת דרך. נו, אם אוסלו היתה פריצת דרך - - -
היו"ר ראובן ריבלין:

כך גם אני שמעתי, אבל הוא מכחיש שהוא אמר את זה.
רן כהן (מרצ-יחד):

הוא אמר שזה מהלך אמיץ.
עמרם מצנע (העבודה - מימד - עם אחד):

לא, לא, לא. הוא אמר בהמשך, שבעוד כמה שנים ידעו מה המשמעות.
חיים אורון (מרצ-יחד):

לא, לא, לא. אני רואה את זה לזכותו. אני רק שואל את ידידי חבר הכנסת רובי ריבלין, איך הוא יצביע בעדו. בכל זאת, בואו נגמור את המשחק הזה.
היו"ר ראובן ריבלין:

חבר הכנסת אורון, אתה חבר שלי זה 17 שנה, מהיום שנכנסנו והצטרפנו לכנסת יחד, והזהרת אותי בשנת 1988 לאמור: כנראה כוחנו הפוליטי לא יועיל לנו כדי לבצע את מה שאנחנו מאמינים בו; מי שיבצע אותו יהיו חבריך - אני לא בטוח שאתה, אבל אתם תעשו זאת באופן כללי, ויכול להיות שגם באופן פרטי. ואכן, מה שאמרת מוצה אחד לאחד, הוגשם אחד לאחד, בהתאם לתחזיתך ותצפיתך.

אני חבר שלך ומתנגד לדעותיך, ולכן אף פעם לא הצבעתי בעדך, כי אתה לא יכולת גם להצביע בעדי, כי שנינו משני קצוות המחשבה הציונית - ושנינו ציונים - על כל פנים, אני בטוח שאתה ציוני.
חיים אורון (מרצ-יחד):

גם אתה ציוני.
היו"ר ראובן ריבלין:

ואני אומר לך בצורה המפורשת ביותר, שאני לא חבר כל כך טוב של אולמרט - כמו שאני חבר שלך - אבל גם בעדו אני לא אצביע.
חיים אורון (מרצ-יחד):

אתה לא תצביע.
היו"ר ראובן ריבלין:

לא. אינני רואה דרך של אדם שמקדש את אוסלו היום, שאני יכול להצביע בעדו. אני חבר טוב מאוד של סנה, רק אנחנו חלוקים בעמדות שלנו. לכן, אם אתה שואל אותי שאלה אם אני יכול להצביע בעדו - יהיה לי מאוד קשה להצביע בעדו. זאת אומרת, לא יהיה לי קשה בכלל. אני לא אצביע בעדו, אלא אם כן הוא יחזור בו.
חיים אורון (מרצ-יחד):

אדוני היושב-ראש, ידידי רובי ריבלין, צברת אצלי עכשיו עוד נקודה, אבל לצערי הרב זה לא מנהג הבית הזה. זה לא מנהג הבית הזה, משום שמנהג הבית הזה מתעלם מהעובדה שאחרי שגומרים את כל הקומבינות, שואלים בעד מה מצביעים, לאן הולכים, מה עושים. והכול נגמר באיזה קומבינות - אנחנו נצביע בעד אהוד אולמרט, אבל לא נצביע בעד רוני בר-און. יכול להיות, אגב, שרוני בר-און הוא לא בדעותיו של אהוד אולמרט בנושאים המדיניים - אני כבר לא יודע דעותיו של מי בעד מה.

חברים יקרים, תתפלגו. פשוט לגמרי. אי-אפשר לחיות ביחד, ושלא יספרו סיפורים. אם אפשר לחיות ביחד, זה רק כי או מרמים אחד את השני, או מרמים ביחד את העם - ושהעם יחליט מה יותר גרוע.
רשף חן (שינוי):

אופציה ב'.

חיים אורון (מרצ-יחד):

למה לתת יד לזה? למה לתת יד לזה כשמרמים ביחד את העם, ואחר כך הולכים לבחירות ועוסקים לאורך כל מערכת הבחירות למה ראש הממשלה אמר בבחירות א' ועושה אחר כך ב'. אגב, זו לא הפעם הראשונה. זה התחיל עם בגין המנוח, זה המשיך עם שמיר, ייבדל לחיים ארוכים, זה המשיך עם רבין המנוח, זה המשיך עם פרס, ייבדל לחיים ארוכים, זה המשיך עם ברק ונתניהו. כל אחד מהם - - -

היו"ר ראובן ריבלין:

הזמנתי אותך לדבר אבל לא כל הלילה.

חיים אורון (מרצ-יחד):

אדוני היושב-ראש, אם אתה עושה ככה אני מפסיק.

היו"ר ראובן ריבלין:

אני רוצה שתסיים.

חיים אורון (מרצ-יחד):

אני מסיים. לכן, אדוני היושב-ראש, עם כל החשיבות של חוק שירות ביטחון - זה כבר לא חוק שיפוט בתי-דין רבניים. אדוני היושב-ראש, צריך לשנות את הכותרת. אנחנו עוסקים עכשיו בחוק שירות ביטחון, גיוס למילואים. עם כל חשיבותו, כשאני רואה מה מתרחש בדקות אלה, ואני רואה את השרים חוזרים נינוחים, צועדים בגאון אל תוך המליאה כדי שהממשלה הזאת תמשיך להתקיים - אנחנו נצביע נגד.

היו"ר ראובן ריבלין:

כשאדוני שאל אם אני אצביע בעד אולמרט, חשבתי אם אני אוכל להצביע בעדו על אימוץ אוסלו. לגבי שר האוצר, מה שראש הממשלה רוצה, אני מצביע. אמרתי לו שהיו כבר כאלה שגם את הסוס שלהם הם מינו לסנטור, ואני בהחלט חושב שכל אחד יכול כראש ממשלה לעשות כל מה שהוא רוצה ובלבד שהוא ימלא את חובתו, לא רק את זכותו, למשול.

רבותי חברי הכנסת, חבר הכנסת מאיר פרוש - אינו נוכח. חבר הכנסת עסאם מח'ול - אינו נוכח. חבר הכנסת אחמד טיבי - אינו נוכח. חבר הכנסת יעקב מרגי ויתר. חבר הכנסת יוסף פריצקי - אינו נוכח. חבר הכנסת ג'מאל זחאלקה - אינו נוכח. חבר הכנסת יגאל יאסינוב - אינו נוכח. חבר הכנסת דוד טל - אינו נוכח. חבר הכנסת עזמי בשארה - אינו נוכח. חבר הכנסת צבי הנדל - אינו נוכח. חבר הכנסת בנימין אלון - אינו נוכח. חבר הכנסת מוחמד ברכה - אינו נוכח. חבר הכנסת אורי אריאל - אינו נוכח. חבר הכנסת דני יתום - אינו נוכח. חברת הכנסת מל פולישוק - אינה נוכחת. חבר הכנסת עבד-אלמאלכ דהאמשה - אינו נוכח. חבר הכנסת אילן ליבוביץ - בבקשה, אדוני. אחריו – חברי הכנסת רשף חן, גדעון סער ונסים זאב, איך לא, אחרון הדברים. לאחר מכן, קיבלנו את הודעת הממשלה, המבקשת למנות את השרים מתן וילנאי לשר המדע ואהוד אולמרט לשר האוצר.

רן כהן (מרצ-יחד):

אדוני היושב-ראש, האם בקשה כזאת של הממשלה לא מחייבת הסכמה של ועדת הכנסת?

היו"ר ראובן ריבלין:

לא. סדר-היום נתון לשיקול הדעת של היושב-ראש. סדר הדיון נתון להחלטתה של ועדת הכנסת. אם תסכימו לוותר על דיון, נוותר על דיון, או רק נסתפק באלה שיבקשו לדבר. אם תבקשו לאמץ את החלטת ועדת הכנסת לגבי הדיון שהתקיים, גם זו אפשרות. לפי דעתי, יש רבות מהסיעות שלא רוצות לדבר עוד.

רשף חן (שינוי):

הזכות לדיבור שמורה תמיד. אותה מתכונת שהיתה.

היו"ר ראובן ריבלין:

אם תסכימו על המתכונת שהיתה קודם, לא צריך לכנס את ועדת הכנסת. נסתפק במתכונת שהיתה קודם, ואתה תדאג שהחברים שלך - ש"ס כבר הודיעה שהיא לא תשתתף בדיון הזה, אז ידברו רק אנשי שינוי, ואם ירצה חבר הכנסת רן כהן, יוכל לדבר.  חבר כנסת רשף חן, אדוני מסכים שמתכונת הדיון שהיתה תאומץ?

רשף חן (שינוי):

כן.

היו"ר ראובן ריבלין:

תודה רבה. חבר הכנסת ליבוביץ, בבקשה.

אילן ליבוביץ (שינוי):

אדוני היושב-ראש, אדוני השר מתן וילנאי, חברות וחברי הכנסת, בהצגה הזאת היינו כבר כמה וכמה פעמים, ואני שואל אותך, השר מתן וילנאי, מה השתנה בין 29 בדצמבר 2004 לבין 7 בנובמבר 2005? כי כאשר עמדנו להצביע כאן על אותה הוראת שעה, מלה במלה, בדקתי, ב-29 בדצמבר 2004 עמד כאן סגן שר הביטחון, עמד כאן יושב-ראש ועדת החוץ והביטחון של הכנסת, והסבירו לכנסת שנעשה את הוראת השעה רק עד 10 בנובמבר, כי זה ייתן תמריץ למערכת לבוא ולשנות, לבוא ולהציע לנו הסדר שונה. שום דבר לא קרה בתקופה הזאת. אותה הוראת שעה. מה שעשו, פשוט הוציאו מהמחשב אותו נאום של סגן השר שנאם בדצמבר 2004, ונתנו אותו הפעם לשר חיים רמון לנאום. שום דבר לא השתנה. שום דבר לא השתנה לטובת חיילי מילואים.

הצגתם במאי שנה זו את חוק המילואים. בחוק המילואים אין אזכור של הוראת השעה הזאת. שר הביטחון הקים ועדה בראשות פרופסור אבישי ברוורמן, שהציעה מודל לשירות המילואים, והוועדה הזאת מציינת בסעיף 6 להמלצות שלה: "ניתן יהיה לשרת בהתנדבות מעבר לגיל הפטור על-פי צורכי הצבא. קרי – החייל יוכל להתנדב בכפוף לאישור הצבא, וזאת במסגרת שיא מערך המילואים כפי שיאושר ובמסגרת המדיניות הכללית המוצעת במסמך זה". בחוק המילואים שהגשתם לכנסת, ועבר בקריאה ראשונה, בסעיף 4(ד) אתם קובעים אפילו איזה רף גבול של גיל 49, שמעבר לו אי-אפשר, וקובעים איזה סייגים. וכאן אתם שוב מביאים הצעת חוק, בכל הכבוד, להאריך את הוראת השעה שוב לתקופה של שנה ויותר, עד 31 בדצמבר 2006, אף שהתחייבתם ואף שהבטחתם לכנסת, ולא עשיתם איזה שינוי כדי לשפר את מצבם של אותם קציני מילואים, שהם המיעוט שבמיעוט שממשיך לשרת.

לכן, אדוני היושב-ראש, אני חושב שצריך להצביע נגד הצעת החוק הזאת ולהביא לכך שפעם אחת הם ייקלעו למשבר, שלא יוכלו לגייס את המעטים שמשרתים במילואים מעל גיל 41, ויצטרכו למצוא פתרון נכון וצודק לאותם קצינים. תודה רבה.

היו"ר ראובן ריבלין:

ובינתיים הוראת השעה תבוטל?

אילן ליבוביץ (שינוי):

הוראת השעה פוקעת.

היו"ר ראובן ריבלין:

חבר הכנסת רשף חן, ואחריו - חבר הכנסת גדעון סער, אם ירצה. אחרון הדוברים - חבר הכנסת נסים זאב.

עבד-אלמאלכ דהאמשה (רע"ם):

מה אתי?

היו"ר ראובן ריבלין:

קראו את שמך ולא היית, חבר הכנסת דהאמשה. קראו את שמות כולם, לא היו, והגיעו לעבד-אלמאלכ דהאמשה ואחר כך לאילן ליבוביץ. מה אני אעשה? ארבעה נרשמו אחריך. קראתי את שמות כולם. אדוני יוכל לקרוא גם בפרוטוקול. מה אני יכול לעשות?

עבד-אלמאלכ דהאמשה (רע"ם):

אני מאמין לך.

רשף חן (שינוי):

אדוני היושב-ראש, רבותי חברי הכנסת, מה שכואב לי יותר מקבלת החלטות שגויות זה מצב שמאפיין את הפוליטיקה שלנו, שבה כולם יודעים מה ההחלטה הנכונה, אבל לוקח עשרות שנים עד שמצליחים לבצע אותה. נושא שינוי מערך המילואים הוא דוגמה מובהקת לעניין הזה.

עשרות שנים - אני יודע זאת מפני שאני יודע מתי השתחררתי מהצבא ואני יודע שאז לפחות אני הייתי ער לבעייתיות של מערך המילואים, ואני מניח שכבר לפני חשבו על זה - יודעים במדינת ישראל שמערך המילואים הקיים לא מתאים יותר לשיטה החברתית שלנו, לחברה שלנו. לא ייתכן, לא נסבל שקומץ כל כך קטן של אנשים ימשיך לאורך זמן לשאת בנטל כל כך כבד, תוך פגיעה כל כך קשה בחייהם ובכלכלה, וכל זה כשזה פשוט לא דרוש. זה פשוט מיותר. לא רק שזה מיותר, זה מזיק. החיילים האלה הם פחות טובים מאשר האלטרנטיבה.

האלטרנטיבה של שירות קבע קצר היא יותר טובה בכל קנה מידה, היא יותר זולה, החיילים בגלל גילם היותר צעיר יותר מוכשרים, מבחינת הכשירות הקרבית שלהם הם הרבה יותר מוכשרים, מפני שרק עכשיו הם סיימו את ההכשרה על הכלים הכי חדישים ובשיטות הכי חדישות והם חיילים יותר טובים. הם לא אבות לילדים, הם לא מחזיקים בתפקידים חשובים יותר ופחות במשק הישראלי. הם מוכנים להסתפק בשכר הרבה יותר נמוך מאשר אותו סמנכ"ל שצריך לשלם לו 30,000 שקל כדי שייסע בג'יפ.

השיטה הזאת פשוט לא הגיונית. אני לא מחדש שום דבר. כל מי שעוסק בנושא הזה יודע שזה המצב ואומר שזה המצב. המועצה לביטחון לאומי, והצבא, וועדת החוץ והביטחון, כולם מסכימים, אבל לא מסוגלים לעשות את המהלך, פשוט לא מסוגלים לעשות את השינוי. אני לא יודע אם זה צה"ל שלא מסוגל לשנות כיוון או שזו הפוליטיקה שלנו שלא מסוגלת לשנות כיוון. העובדה היא שאנחנו לא מצליחים לקבל את ההחלטה הנכונה.

השיטה הזאת שבה כותבים החלטה נכונה בספר החוקים, אבל אחר כך שוב ושוב דוחים אותה בעוד שנה ובעוד שנה ובעוד שנה - שנה לשנה נושקת ועוברות שלוש, ארבע, חמש שנים, עשר שנים, ושום דבר לא משתנה. הגיע הזמן שהכנסת הזאת תאמר למשרד הביטחון ולצה"ל: עד כאן שבת הגדול, תעשו את מה שכולם מסכימים שצריך לעשות. לא נאריך לכם יותר, לא יהיה יותר ניצול של האנשים האלה, לא יהיה יותר ניצול של המעטים. צריך למצוא פתרון. תודה.

היו"ר ראובן ריבלין:

תודה. חבר הכנסת גדעון סער - מוותר. חבר הכנסת נסים זאב, אחרון הדוברים. חבר הכנסת עבד-אלמאלכ דהאמשה, הייתי נותן לך לדבר, כי נכנסת כמעט בזמן, אף שכבר קראתי, אבל אני רואה פה רבים מהחברים שקראתי להם, וברגע שאקרא לך, אצטרך לקרוא לכולם, ואז נישאר פה עד שעה מאוחרת. יש לך הזדמנות בדיון הבא כיושב-ראש סיעה.

נסים זאב (ש"ס):

אדוני היושב בראש, כנסת נכבדה, הצעת חוק שירות ביטחון הזאת מובאת לכאן מדי פעם. לפני כמה חודשים, כפי שאמר חבר הכנסת שלגי, אמרו שזו הפעם האחרונה שמביאים את הנושא הזה. בזמנו דיברנו ואמרנו, שתמיד כשאומרים "פעם אחרונה", יש עוד פעם אחרי הפעם האחרונה. ככה זה כשאנחנו נמצאים במצב שבו עדיין אין ביטחון במדינת ישראל ואנחנו עדיין במצב של מלחמה בטרור, לכן אותם אנשים שחיוניים לצבא עדיין נקראים לשירות צבאי. אני חושב שיש בהחלט מקום לתמוך בבקשת הממשלה.

אני רוצה לומר דבר נוסף שעלה היום בדיוני ועדת החוקה, חוק ומשפט. דובר על כך שיותר מ-7,000 איש נעצרו במהלך תקופת ההינתקות. כ-700 כתבי אישום הוגשו נגד אותם ילדים, אותם נערים, אותם צעירים. היתה ביקורת מאוד קשה על מערכת המשפט אשר התגייסה יחד עם הפרקליטות והמשטרה, יחד עם ראש הממשלה והמדיניות שלו להרתיע את המתנגדים לתוכנית ולסכל כל גורם שמפריע, על מנת לאפשר את ביצוע התוכנית. גוברים על כללים בסיסיים הדרושים לניהול הליך פלילי תקין. ענישה קולקטיבית, ובקבוצות עמדו נערים ונערות בפני בית-המשפט, ולא משנה מה חומר הראיות, אפילו שהראיות לא היו די מספיקות, בכל זאת האריכו את מעצר אותם ילדים. גם כאשר כנגד מרביתם היתה תשתית ראייתית חלשה ביותר, בית-המשפט החליט להאריך את מעצרם לצורך הרתעה. ודאי שמעצר עד תום הליך אינו הליך הרתעתי, ולשם כך נועד העונש. למרות זאת מעצרי ההינתקות נועדו לשמש ככלי להרתיע אחרים. לכן, הכלי הזה פסול לחלוטין.

אני רוצה לומר לחברי הכנסת, שזו המדיניות של ראש הממשלה. הוא רוצה להרתיע, להפחיד, קודם כול במפלגה שלו ואחר כך את הכנסת. כולם צריכים לסור למרותו של ראש הממשלה.

היו"ר ראובן ריבלין:

תודה. חבר הכנסת זאב, אדוני הוא היחיד שבאמת יודע למדוד את הזמן, כי הוא הכי מאומן בכנסת בנאומים, כמעט כמו דהאמשה. למה אדוני מתחיל תמיד את הקרשנדו כשמסתיים הזמן - את הנאום העיקרי הוא מתחיל כאשר הזמן מסתיים.

נסים זאב (ש"ס):

פשוט עוד לא הגעתי לרמטכ"ל.

היו"ר ראובן ריבלין:

יפה. אם שלוש דקות לא מספיקות, נקבע שהנואם האחרון יהיה לו תמיד יותר זמן. השר רמון, האם אדוני מבקש הצבעה מייד?

השר חיים רמון:

בוודאי.

היו"ר ראובן ריבלין:

נא לתפוס מקום. מדובר בהוראת שעה שהתבקשה על-ידי משרד הביטחון ולכן איני יודע מה תהיינה עמדות החברים האחרים.

רבותי, אנחנו עוברים להצבעה בקריאה ראשונה על הצעת חוק שירות ביטחון (הגבלות קריאה לשירות מילואים של קצין – הוראת שעה) (תיקון מס' 4), התשס"ו-2005. מי בעד? מי נגד? מי נמנע?


הצבעה מס' 9

בעד ההצעה להעביר את הצעת החוק לוועדה - 33
נגד – 9
נמנעים - אין
ההצעה להעביר את הצעת חוק שירות ביטחון (הגבלות קריאה לשירות מילואים של קצין – הוראת שעה) (תיקון מס' 4), התשס"ו-2005, לוועדת החוץ והביטחון נתקבלה.

היו"ר ראובן ריבלין:

33 בעד, תשעה נגד ואין נמנעים. אני קובע שהצעת חוק שירות ביטחון (הגבלות קריאה לשירות מילואים של קצין – הוראת שעה) (תיקון מס' 4), התשס"ו-2005, עברה בקריאה ראשונה ותועבר לוועדת החוץ והביטחון על מנת להכינה לקריאה שנייה ושלישית. תודה רבה.


הודעת הממשלה על שינויים בחלוקת התפקידים בין השרים

היו"ר ראובן ריבלין:

רבותי, אני מודיע לכם שקיבלתי בקשה מטעם מזכיר הממשלה. כבוד השר המקשר יביא בפנינו את הודעת הממשלה, בבקשה.

עסאם מח'ול (חד"ש-תע"ל):

יש משמעות לזה ששר התחבורה מביא את ההודעה?

היו"ר ראובן ריבלין:

אין לזה משמעות מעבר לכך ששר התחבורה הוא השר המקשר. כל פרשנות אחרת היא פרשנות טרנספרית.

שר התחבורה מאיר שטרית:

אדוני היושב-ראש, רבותי חברי הכנסת, אני מתכבד להודיע כי הממשלה החליטה, בהתאם לסעיף 31(א) לחוק-יסוד: הממשלה, להביא לאישור הכנסת את השינוי בחלוקת התפקידים בין השרים, כדלקמן: ממלא-מקום ראש הממשלה, השר אהוד אולמרט, יכהן בתפקיד שר האוצר נוסף על תפקידו כשר התעשייה, המסחר והתעסוקה. השר מתן וילנאי יכהן בתפקיד שר המדע והטכנולוגיה. אני מבקש מהכנסת לאשר את הצעת הממשלה.

היו"ר ראובן ריבלין:

רבותי חברי הכנסת, הוסכם על דעת האופוזיציה והקואליציה שאנחנו נקיים - - -

גדעון סער (הליכוד):

אדוני היושב-ראש, אתמול הובטח לו שיהיה שר הביטחון והיום כבר הורידו אותו למדע?

היו"ר ראובן ריבלין:

רבותי, אני מבקש לא להטיח עלבונות בתוך הקואליציה עצמה, כי אני במבוכה.

גדעון סער (הליכוד):


אלה לא עלבונות, אדוני היושב-ראש.

היו"ר ראובן ריבלין:

אני במבוכה, אני לא יודע אם יד שמאל של הקואליציה או יד ימין.

חברי הכנסת הנכבדים, סיכמנו בין הקואליציה והאופוזיציה ואני מקבל שהמתכון שהיה ושנקבע על-ידי ועדת הכנסת לדיון הקודם שלא צלח לממשלה, יהיה גם בדיון כרגע. עם זאת, אני מודיע שסיעת העבודה-מימד, סיעת הליכוד וסיעת ש"ס הודיעו שלא ישתתפו בדיון, המפד"ל גם היא, ולכן אני מזמין נציג סיעת שינוי - נציג אחד שיכול לדבר. אחריו - סיעת האיחוד הלאומי. האיחוד הלאומי מוותר. מרצ-יחד - חבר הכנסת שריד ביקש וידבר. המפד"ל ויתרה. חד"ש-תע"ל ביקשה - חבר הכנסת מח'ול ידבר. אגודת ישראל מוותרת. בל"ד – עזמי בשארה ידבר. מרע"ם דהאמשה ידבר. דגל התורה מוותרים. ציונות לאומית דתית - מוותרים. נוי אינה נוכחת, צל"ש אינו נוכח. חבר הכנסת גדעון סער יוכל לסכם, אם ירצה, רק לצורך הצבעה. גדעון סער לא ידבר, השר שטרית. חבר הכנסת רשף חן, בבקשה, חמש דקות לסיעת שינוי.

רשף חן (שינוי):

אדוני היושב-ראש, חברי חברי הכנסת, ראשית, אני מצטער שסיעות רבות כל כך בוחרות שלא לומר את דברן, כי אני חושב שהנושא ראוי לדיון בכנסת.

המדינה צריכה שר אוצר, זה ברור. חבר הכנסת אולמרט אמר, שמבין האפשרויות בקואליציה הזאת, הוא ודאי לא הגרוע שבהן. חברי, מה שהמדינה הזאת לא צריכה זה את הממשלה הזאת לשנה הקרובה. המדינה הזאת לא צריכה ממשלה שתנהל עכשיו כלכלת בחירות במשך שנה.

המדינה הזאת לא צריכה ממשלה שתנהל מדיניות של קיפאון מדיני. אגב, אני לא רואה פה כמעט אף אחד ממפלגת העבודה, לכן, חבר הכנסת מצנע, ברשותך, אדבר אליך. הקיפאון המדיני מובנה לתוך הממשלה הזאת. המצב הוא שאריאל שרון צריך עכשיו לחזור אל מצביעי הליכוד ושוב למכור להם את אותו לוקש שהוא ימני, שהוא לא ילך בתוכנית שלך, שהוא לא יחזיר אף שעל, ולכן שום דבר לא יקרה עכשיו במשך שנה בתחום המדיני.

בתחום הכלכלי - תהיה כלכלת בחירות. מי שחושב שמלכתחילה היתה צריכה להיות כלכלה יותר סוציאלית, אולי ייהנה מזה. אני לא בטוח. אני חושב שהמשק הישראלי יסבול מזה מאוד.

הממשלה הזאת לא מסוגלת לתפקד, כי הליכוד לא מסוגל לתפקד. הליכוד זה לא מפלגה אחת. יש לנו ליכוד א', ליכוד ב'. אולי זה על שם אריק וביבי.

דניאל בנלולו (הליכוד):

זה אותו דבר בשינוי, רק בשינוי זה 14.

רשף חן (שינוי):

בשינוי, חבר הכנסת בנלולו, יש מפלגה ויש אידיאולוגיה ויש אחדות, והעסק עובד והוא הגיוני. המפלגה שלכם זאת התופעה הביזארית ביותר שנראתה בפוליטיקה הישראלית, אני חושב, מאז קום הפוליטיקה הישראלית. הלוא מהיום הראשון הייתם שתי מפלגות. עכשיו אתם שתי מפלגות שהן במלחמה. אני לא חושב שיש עוד שתי מפלגות בכנסת הזאת שמידת התיעוב ההדדי - - -

דניאל בנלולו (הליכוד):

- - -

היו"ר ראובן ריבלין:

חבר הכנסת בנלולו, אני חייב לעצור את השעון. חבר הכנסת רשף חן רק מחכה לקריאות ביניים. הרי אנחנו מיצינו את כל הנושאים האלה היום איזה שמונה פעמים. חבר הכנסת רשף חן על הבמה, יש לו עוד שתי דקות וחצי מלאות. אם יפריעו לו, אני עוצר את השעון.

רשף חן (שינוי):

דיברתי על התופעה ששמה מפלגת הליכוד בכנסת השש-עשרה. אני חדש פה, אבל גם יושב-ראש הכנסת, למשל, שנמצא פה הרבה זמן, אני משוכנע שלא ראה את התופעה הזאת מעולם עד הכנסת הזאת: מפלגה שהיא שתי מפלגות בשני קצוות של הקשת הפוליטית. מפלגה שלא מסוגלת להסכים על שום דבר. מפלגה שחבריה עסוקים יום-יום בלהכשיל זה את זה. מפלגה שכרגע ראינו איך היא מכשילה את הממשלה של עצמה. איך חושב מישהו לנהל קואליציה, לנהל מדינה שמבוססת על המפלגה הזאת ועל המפלגה הבלתי קיימת?

הדבר הטוב ביותר שראש הממשלה יכול לעשות למדינת ישראל, לממשלה הזאת, לליכוד, זה לפזר את הכנסת, לפזר את הממשלה, ללכת לבחירות. לכן סיעת שינוי בהצבעה הזאת ובכל הצבעה שתבוא אחריה תעשה כל מה שאפשר כדי להפיל את הממשלה הזאת, ובכך לעשות טובה למדינת ישראל, לכנסת ישראל ואפילו לליכוד.

היו"ר ראובן ריבלין:

תודה. הבא אחריו בתור הדוברים הוא חבר הכנסת יוסי שריד, אשר יציג את הדברים מטעם סיעת מרצ-יחד.

יוסי שריד (מרצ-יחד):

אדוני היושב-ראש, כפי שאתה יודע, לפעמים אני אוהב לדבר עם כל באי הבית, חברי הכנסת, אך לפעמים יש לי עניין מיוחד לדבר אל חבר כנסת אחד. הפעם בחרתי לדבר אל חבר הכנסת דוד לוי. לפעמים אני אוהב לקשור שיחה עם חבר כנסת אחד מיוחד, הפעם החלטתי שאשוחח אתך. אני רוצה לשכנע אותך שאינך יכול להצביע בעד אהוד אולמרט כשר האוצר, ואגיד לך למה.

שמעתי את נאומו של ראש הממשלה. הוא אמר שאין לו טענות לאופוזיציה. נמלטה אנחת רווחה מקרבי, כי שווה בנפשך, אדוני היושב-ראש, לו היו לו טענות לאופוזיציה, אנה אנו באים? צדקה עשה אתנו הקדוש-ברוך-הוא, שהיו לו טענות רק לחבריו בליכוד.

אתה, חבר הכנסת דוד לוי, וחבריך, מורדים או לא מורדים, אתם לא יכולים להצביע בעד אהוד אולמרט, ותנחש, אדוני היושב-ראש, מה הסיבה? הרי לכאורה האחריות מחייבת שיהיה שר אוצר, נכון? הסיבה היא באמת משונה, כי אנו מתנגדים באופן מוחלט למדיניות הכלכלית והחברתית של הממשלה, ואנו מתנגדים באופן מוחלט למדיניות החברתית והכלכלית של שר האוצר המתמנה.

נכון, יש בזה כדי לעשות עוול מסוים לשר המיועד, כי הוא בסך הכול 90 יום שר האוצר בפועל, אך לפי שעה לא ראינו ולו קצה קצהו של שינוי, חבר הכנסת דוד לוי. מצבו של מי עומד להיות מוטב מאלה שמצבם קרוב ללבך? המובטלים, יש איזה רמז למובטלים? יש איזה רמז במדיניותו של שר האוצר החדש לתוכנית ויסקונסין, שכנראה לא באה לעולם אלא כדי להעצים אבטלה ולהעמיקה, כפי שאנו יודעים גם על-פי היכרותנו עם התוכנית וגם על-פי ניסיונה הממשי? האם יש לנו איזה רמז – ואני אומר רמז, אני לא אומר ודאות, לא אומר ביטחון - לשיפור במצבם של הילדים העניים במדינת ישראל? של הזקנים?

השבוע, באופן רשמי, כאילו לא ידענו, נקבע שישראל מחזיקה בשיא העולמי בנושא הזה. "אל תשליכנו לעת זיקנה" - איזה יופי, מדינה יהודית. מה? אני נופל מהרגליים מרוב התלהבות. מדינה יהודית ודמוקרטית. במה היא יהודית? בזה שיש בה שיא עולמי של זקנים במצוקה? בזה היא יהודית, לעזאזל?

איזה סימן יש לנו? מה זה האחריות? האחריות מחייבת שיהיה שר אוצר. האחריות מחייבת שתהיה מדיניות כלכלית וחברתית נכונה. האחריות מחייבת שיהיה שר אוצר שיכול לנהל מדיניות כלכלית וחברתית נכונה.

אבל, חבר הכנסת דוד לוי, יש עוד סימנים מדאיגים מאוד, ואגיד לך מה הם. אני זוכר, וזה לא היה לפני הרבה זמן, שאהוד אולמרט היה ממש איש ריב למדיניותו של ביבי נתניהו. מה הוא לא אמר על ביבי נתניהו ועל המדיניות שלו? אני לא אמרתי את הדברים האלה. הוא ממש עשה ממנו עפר ואפר, קציצה, בישיבות הממשלה, ודיבר, במובן מסוים בצדק או בכל המובנים בצדק, על לבו הערל של שר האוצר הקודם, על האטימות שלו, על ההתעללות שלו ועל ההתאנות שלו לחלשים בחברה הישראלית. עכשיו, הפלא ופלא - מה קרה? בגלל חישובים פנימיים בליכוד, הפלא ופלא, לא שמענו ביקורת. להיפך, שמעתי מפי שר האוצר בכבודו ובעצמו, זה המיועד, שבעצם המדיניות של ביבי נתניהו בעיקרה, ביסודה, היתה נכונה. זה מה ששמעתי.

ועוד שמעתי - אוי לאוזניים שכך שומעות - שבעצם התקציב שהוגש הוא התקציב שיהיה. שר האוצר הודיע במפורש. אז מה? אנחנו עוסקים פה בעניינים אישיים? כי מה? כי אנחנו לא סובלים את ביבי נתניהו? זה אולי נכון אצל חלק מהחברים, ולא אצלי כמובן. אני רחוק מזה. אלה עניינים אישיים או שאלה עניינים מהותיים? אותה המדיניות.

אדוני היושב-ראש, מה עוד שמענו? סימנים מדאיגים מאין כמותם. שמענו, וזו כמובן השמועה הכי רעה, שקמה ועדה - -

אילנה כהן (העבודה - מימד - עם אחד):

ועדה - - -

יוסי שריד (מרצ-יחד):

- - לטפל בענייני העוני. זו בשורה מרה, משום שאנחנו יודעים, חבר הכנסת דוד לוי, מה המשמעות כשקמה ועדה, ועוד איזו ועדה. זו הוועדה הכי גרועה שיכולה להיות, שמורכבת מראש הממשלה - זוועה, מהמשנה לראש הממשלה - זוועה שבזוועה, ומשר האוצר בעצמו. הרי זו הוועדה הכי גרועה שאפשר בכלל להעלות על הדעת.

אז מנין תצמח הישועה, אני אומר אפילו התקווה ולא הישועה, למובטלים, לילדים העניים ולעניים בכלל, למשפחות החד-הוריות, לנכים ולזקנים? מנין תצמח? מהוועדה הזאת תצמח תקווה?

אילן ליבוביץ (שינוי):

העלו את מחיר הלחם.

יוסי שריד (מרצ-יחד):

הדבר היחיד שעשו הוא שהעלו את מחיר הלחם, למרות כל ההסברים המלומדים של שר האוצר. אין חדש. אלה בשורות רעות מאוד.

מה כל העניין הזה? קודם הצבעתם נגד, ועכשיו האחריות מחייבת. איזו אחריות מחייבת? מה קרה לביקורת של אהוד אולמרט על שר האוצר הקודם? שר האוצר הקודם עזב את משרד האוצר, והוא עדיין שם. קודם קראו לו בנימין נתניהו, ועכשיו קוראים לו אהוד אולמרט. שום דבר לא קרה. משום ששום דבר לא קרה ואף אחד לא מעלה בדעתו שהיינו מצביעים בעד ביבי נתניהו כשר האוצר, מובן מאליו שגם לא נוכל להצביע בעד אהוד אולמרט כשר האוצר.

היו"ר ראובן ריבלין:

תודה רבה לחבר הכנסת שריד, אשר עמד בלוח הזמנים בצורה מדויקת. חבר הכנסת הנדל, הודיעו לי מהסיעה שלך קודם, מי שהיה כאן, שאתם מוותרים. אבל אני לא תופס אתכם על מלתכם. אדוני רוצה לדבר? בבקשה. אחריו - חברי הכנסת מח'ול ובשארה, ולבסוף חבר הכנסת דהאמשה.

חיים אורון (מרצ-יחד):

ואחריו?

היו"ר ראובן ריבלין:

הצבעה.

צבי הנדל (האיחוד הלאומי - ישראל ביתנו):

מכובדי היושב בראש, חברות וחברי הכנסת, כששמעתי את חבר הכנסת יוסי שריד, לא יכולתי למנוע מעצמי לבוא ולעלות לבמה ולחלוק עליך. הרי אנחנו מורגלים לחלוק מחלוקת. אתה מבין שאנחנו בשנת בחירות? אתה מבין שהוועדה הזאת היא יושב-ראש הליכוד, שרוצה להיבחר לראש ממשלה והוא צריך שהעניים ידעו שהוא הולך לעשות תיקונים. אתה מבין שגם המשנה רוצה להיות, כנראה יהיה, ראש מפלגה, וגם הוא רוצה להתמודד, וזה חשוב שכולם ידעו שהוא מטפל בחלשים. הרי כל השנים הוא מטפל בחלשים, ובעיקר בזקנים.

יוסי שריד (מרצ-יחד):

המשנה.

צבי הנדל (האיחוד הלאומי - ישראל ביתנו):

המשנה בעיקר.

יוסי שריד (מרצ-יחד):

כן, בוודאי.

רן כהן (מרצ-יחד):

- - -

צבי הנדל (האיחוד הלאומי - ישראל ביתנו):

עכשיו צריך להצמיח דור עתידי. מי יחליף אחר כך את הגוורדיה הזקנה? אז גם אוּלמרט חייב להיות - -

היו"ר ראובן ריבלין:

אוֹלמרט.

צבי הנדל (האיחוד הלאומי - ישראל ביתנו):

אוֹלמרט.  - - כי גם הוא חייב להוכיח שהוא מאלה שדואגים לשכבות החלשות.

לכן, הריני מודיעך חגיגית שיהיו תיקונים בתקציב ויהיה הרבה רעש מסביב.

יוסי שריד (מרצ-יחד):

זה נכון.

צבי הנדל (האיחוד הלאומי - ישראל ביתנו):

לקראת הבחירות זה חשוב מאוד. זה יהיה בכסף קטן, אבל עם צבע זוהר חזק מאין כמוהו, כי גם שר התעשייה יהיה שם וגם שר האוצר יהיה שם וגם ממלא-מקום וגם משנה, ובכל זאת יישארו רק שלושה אנשים. אתה עוד מסכים אתי.

יוסי שריד (מרצ-יחד):

אני מסכים אתך, אבל שמעון פרס, כשהוא יקבל את 500 מיליון השקל שלו - - - תאמין לי שהוא - - -

אברהם בייגה שוחט (העבודה - מימד - עם אחד):

לא לתקוף. אני מבקש.

צבי הנדל (האיחוד הלאומי - ישראל ביתנו):

בקיצור, רבותי, אני רוצה לומר שמה שמדאיג אותי, חבר הכנסת שריד, ובעיקר מהסיבה הזאת לא נצביע לא במקרה הזה ולא במקרה הזה - עם שחיתות אני לא יכול להשלים. יש שחיתות מוסרית, יש שחיתות פלילית, יש שחיתות חברתית, ויש הרבה רמות של שחיתות. בשלישייה הזאת לפחות שניים אני מזהה כאנשים מאוד מאוד מושחתים. עכשיו לחשוב על זה שלא זו בלבד שכבר יש לי אחד מהם שנמצא בראשות הממשלה, ועכשיו לשים עוד אחד - ואתה יכול להגיד מה שאתה רוצה על ביבי נתניהו, ואתה, וקרוב לוודאי גם אני, לא נבחר בו לראשות ממשלה, אבל הוא - -

עזמי בשארה (בל"ד):

מושחת?

יוסי שריד (מרצ-יחד):

מושחת?

צבי הנדל (האיחוד הלאומי - ישראל ביתנו):

- - לקח תמונה הביתה. עמדי-שמבדי עשה לו סבלות וכל העיתונות היתה על הרגליים.

עזמי בשארה (בל"ד):

- - -

חיים אורון (מרצ-יחד):

רד מזה. תשאיר את זה.

צבי הנדל (האיחוד הלאומי - ישראל ביתנו):

זו הבעיה הגדולה.

קריאה:

אל תגן עליו.

צבי הנדל (האיחוד הלאומי - ישראל ביתנו):

אני לא מגן. אני רק רוצה להראות את הצביעות.

עזמי בשארה (בל"ד):

אני רוצה להסביר לך - - -

צבי הנדל (האיחוד הלאומי - ישראל ביתנו):

לא. זה אחר כך. אני רק רוצה להראות את הצביעות.

היו"ר ראובן ריבלין:

רבותי, אנחנו בפרשת נח.

צבי הנדל (האיחוד הלאומי - ישראל ביתנו):

אני רק רוצה להראות את הצביעות, שמאחר שיש חשש מאחד מהם שאולי הוא באמת יהיה ראש ממשלה, גם אם לא רוצים להצמיח אותו, אז הכול כשר לתקוף אותו על כל חתיכת רבע סבל. השני יכול לגזול מהמדינה מיליונים כבדים לאור השמש מהמקפצה ולחלק שוחד וג'ובים בלי סוף על חשבוננו, והוא נשמר כאתרוג. אולי בעיתונים לא קראו שההתנתקות כבר נגמרה. אולי הם חושבים שעדיין צריך לשמר את האתרוג, כי אולי יש ציפיות נוספות.

לכן, אנחנו לא רק שנצביע נגד, אלא אנחנו נעשה כל מאמץ - ואני מקווה שכולם יעזרו לנו בעניין הזה, לפחות בצד הזה - לקצר את ימיה של הממשלה, כי גם הבנק העולמי אמר שממשלה מושחתת כזאת אין בעולם המערבי, במדינות המתוקנות, בשום מדינה אחרת.

היו"ר ראובן ריבלין:

תודה לחבר הכנסת צבי הנדל. חבר הכנסת עסאם מח'ול, בבקשה. אחריו - חבר הכנסת עזמי בשארה. גם לרשות חבר הכנסת מח'ול עומדות חמש דקות. חברים, חמש דקות זה די והותר.

עסאם מח'ול (חד"ש-תע"ל):

אדוני היושב-ראש, חברי הכנסת, האמת היא שהממשלה לא היתה צריכה לצאת מהאולם הזה. טוב היתה עושה לשכת ראש הממשלה אם היתה עוברת מפה ללשכת הנשיא ושם מוסרת את המפתחות. לממשלה הזאת אין יותר הצדקת קיום. התרגלנו שהיא לא נופלת, אבל מבחינה מוסרית, אין לה יותר לאן ליפול, מבחינת המשבר העמוק שאליו היא הובילה את המדינה ואת החברה הישראלית.

אנחנו מדברים לא רק על משבר חברתי, לא רק על משבר של דמוקרטיה, לא רק על משבר מדיני, משבר אמון בכול. השתתפתי בדיונים שהתקיימו היום לכבוד יום הקשיש בכנסת. חשבתי לרגע, שכאשר הכנסת או הממשלה או בכלל הממסד הפוליטי הישראלי מכריז על יום הקשיש, על יום האשה, על יום הילד או על יום זכויות האדם, הוא מתכוון שיש יום הקשיש ובשאר ימות השנה אפשר להכות בקשיש ובזכויות שלו. יש יום הילד, יש יום זכויות האדם, ובשאר ימי השנה אפשר לעשות אחרת.

אנחנו מדברים על תהום עמוקה שאליה נשלחה החברה הישראלית בצל הממשלה הזאת, ובדיוק בגלל המדיניות הזאת קוראים לנו היום להציל אותה, להציל את הכבוד האבוד של הממשלה, של האחריות, ולהצביע הפעם בעד שר האוצר, לפני שעה בעד שניים-שלושה שרים נוספים.

אני חושב שאנחנו צריכים להגיד - די, לשלוח את הממשלה הזאת הביתה וללכת לבחירות. זה מה שמתחייב. הממשלה הזאת איבדה את הדרך. הממשלה הזאת, שהתיימרה להוליך מהלך מדיני, נמצאת היום בפני מפת דרכים פקוקה ב-14 הסתייגויות, פקוקה בפרובוקציות בלתי נסבלות שגורמות לשפיכות דמים לשני העמים. זו ממשלה שדרכה פקוקה בסרבנות, שחס וחלילה תצמח אחרי ביצוע ההתנתקות איזו אופציה של פתרון מדיני; מה שקורה בימים אלה. ושרון בא ומבקש מאתנו לקבל מנדט נוסף כדי לחסום כל אופציה ליצירת הזדמנות מדינית. אם צצה לה איזו אופציה, הוא דואג להפגיז אותה על-ידי ארטילריה, על-ידי הרג ילדים ועל-ידי ירי על אוכלוסייה אזרחית.

אנחנו נמצאים במצב שבו כל יום שעובר, כאשר הממשלה הזאת עדיין נאחזת בקרנות המזבח, הוא יום של אסונות על הציבור כולו, יום של עוני, יום של אבטלה, יום של פגיעה בדמוקרטיה הישראלית ויום של פגיעה בסיכוי כלשהו להתקדמות מדינית.

לכן, הדבר היחיד, המתנה שהבית הזה יכול לתת לכל בית בחברה הישראלית היא: להיפטר מהממשלה הזאת, לשלוח את הממשלה הזאת הביתה ולהציל את הכלכלה הישראלית, את הדמוקרטיה הישראלית, את החברה הישראלית ואת שני העמים בארץ הזאת מעוולות הממשלה הזאת ומהתוכניות האיומות. תודה רבה.

היו"ר ראובן ריבלין:

תודה רבה לחבר הכנסת מח'ול. אני מזמין את חבר הכנסת עזמי בשארה, וגם לרשותו חמש דקות. אחרון הדוברים - חבר הכנסת עבד-אלמאלכ דהאמשה. השר, אם ירצה, ישיב. אם לא, נעבור להצבעה.

עזמי בשארה (בל"ד):

אדוני היושב-ראש, חברי הכנסת, גם בנאום הקודם שלי אמרתי שאני לא חושב שהממשלה תיפול על עניינם של בר-און ובוים. עם כל הכבוד, זה לא ילך. אנשים שמצפים לתהליכים דרמטיים מראש הממשלה שרון, הוא פשוט מתנגד לכל אופי ניהולם של הדברים, עובד עבודת נמלים, פרגמטיסט לגמרי. בשביל להמשיך עוד יותר את הקרע בליכוד, עם צד מסוים - הנה, עשיתי את שלי, אתם הזקתם לליכוד. אחר כך ממשיך, מביא עוד הצעות. מפא"יניק ותיק, שום דבר לא השתנה. לא חושב שהוא הולך לדברים דרמטיים. הוא ירצה להמשיך לאחוז בשלטון עד נובמבר 2006, הוא אמר את זה ואני מאמין לו, אל תחכו לדרמות.

כל הדיון הזה היום, השארתם אותנו עד שעה כזאת, מיותר. הוא ירצה להישאר, גם אין לו יריבים מהאופוזיציה, חוץ מהימין הקיצוני. מי האופוזיציה בכנסת? אני לא מדבר על האופוזיציה הרעיונית, אלה שמתנגדים באמת למדיניות הכלכלית של הממשלה. אני מדבר על האופוזיציה הפוליטית במובן המפלגתי ביותר של המלה. שינוי רוצה להפיל ממשלה או רוצה להיכנס לממשלה? מה היא רוצה בדיוק? ש"ס רוצה באמת להפיל את הממשלה או רוצה להיכנס לממשלה? מה כל התחרות בינה לבין המפד"ל בכל השנים עד עכשיו, ועל מה כל ההשמצות ההדדיות בינה לבין המפד"ל, על דברים אידיאולוגיים? על מי יהיה בממשלה וייצג את ענייני הדתיים בממשלה. זאת לא אווירה של הפלת ממשלה.

בשונה מחבר הכנסת שריד, אני כן מבין את חברי הליכוד שרוצים להפיל מישהו ולא להפיל מישהו אחר. אני כן מבין אותם. מבחינתם, לבלום את הכוחניות בתוך מפלגתם. אולמרט קונסיסטנטי עוד יותר משרון בעניין המדיני; מאז ששרון היה חישוקאי ליצחק שמיר, אולמרט היה בצד מסוים. לו דווקא יש מפה; אני שומע אותו עשר שנים - כמעט אותם דברים. שרון זה סיפור אחר, לדעתי, והוא באמת עשה את שלו בעזה, ורוצה עכשיו לסחוט את המפה שלו בעזה עד הסוף - עוד התנחלויות בשטחים, לחזק את מעמדה של ישראל הכובשת בגדה, לחזק את מעמדה בכל העולם, לחזק את ההתיישבות בירושלים. אנחנו יודעים מה הוא עושה ולאן הוא הולך. הוא ימשיך למשוך את הפלסטינים באף עוד שנתיים במשא-ומתן על עזה, לא על הגדה.  מי אמר שנפטרנו מעזה? מי אמר? יהיה משא-ומתן על כל דבר בעזה, על סחורה, על בני-אדם שנכנסים ויוצאים. עזה  - ישראל יצאה מעזה? על כל דבר יהיה משא-ומתן.

איגרתו של נשיא הבנק העולמי, מר וולפנזון, איגרתו לממשלה לגבי מה ישראל עושה בעזה עד היום – שהיא בעצם לא נפרדה באמת. הוא אומר לפלסטינים, תבואו עכשיו, תנהלו אתי משא-ומתן על כל דבר בעזה. בגדה הוא מתנחל. מה זה החד-צדדיות בגדה? הוא מתנחל חד-צדדי, הוא קובע חד-צדדית את הגבולות של  פתרון הקבע. הוא יטביע את חותמו על מה שיקרה בגדה. אין לנו מה לצפות. הרי ממילא היינו נגד מה שהוא עשה בעזה. עכשיו אין לנו מה לצפות ממנו בגדה.

אנשים שהוא רוצה לגמול להם בליכוד היו בצד מסוים, בר-און היה מתקופתו של נתניהו, אנחנו זוכרים, "בר-און תמורת חברון" זה לא מעשה שרון, זה נתניהו, הלא-מושחת, מי אמר לי פה. נתניהו הלא- מושחת; אתה יכול להגיד עליו כך וכך, אבל מושחת הוא לא. נתניהו  לא מושחת. בר-און מתקופתו של נתניהו, הוא בכלל תופעה של נתניהו. אז עכשיו רוצים לגמול לבר-און, אז בליכוד מתנגדים. הם חושבים שזה בלימה של כוחניות בליכוד. אני מבין אותם.

אנחנו, אין לנו מה לחפש במדיניות הזאת. אנחנו נגד הממשלה, רוצים להקדים את הבחירות. בתוכנית הכלכלית אין לנו מה לחפש. אדם שייקר את הלחם. אנחנו חולקים על המדיניות הכלכלית של הממשלה, לא של אולמרט או של נתניהו. אנחנו רוצים להקדים את הבחירות, אנחנו חושבים שכל יום נוסף של הממשלה הזאת הוא נזק, גם בצורת ניהול הממשלה וגם בצורת ניהול האופוזיציה בכנסת הזאת.

איפה הפשע האמיתי, חיים רמון - מפלגת העבודה. מה יישאר ממפלגת העבודה עד נובמבר? מה יישאר מכם? לא יישאר מכם כלום.

קולט אביטל (העבודה - מימד - עם אחד):

פרס יישאר.

עזמי בשארה (בל"ד):

לא יישאר מכם כלום. פרס יישאר. אתם תסחבו ותסחבו ולא תותירו מהמפלגה הזאת אפילו גופה להתעלל בה. לא נרצה אפילו להתעלל בכם אם תמשיכו. אנחנו כבר מרחמים. אמרו יום הקשיש? יום הקשיש זה יום מפלגת העבודה. מה יישאר? לאן הם הולכים? מפלגה שבבסיס שלה יש רוב ליריב. הוא הרי אמור להיות היריב שלה. יש לו רוב, למה? כי הפרויקט היחיד שיש לכם הוא שרון. מאז ברק, מאז קמפ-דייוויד, יש לכם פרויקט אחד שהוא שרון. מה קרה לכם? זה דווקא היה הזמן שאתם תצאו משם. מה קורה לכם? הוא סוחב אתכם. לא ייוותר מכם כלום, לא קו מדיני, לא רעיוני, לא מנהיגות. אין לכם את מי להציע. כל הבסיס שלכם צועד אחרי שרון. זאת התוכנית של השמאל? תוכנית כלכלית? אחרי אולמרט ונתניהו אתם מייקרים לחם, מפלגת העבודה? ומה יש לכם להציע נגד ההתיישבות בגדה המערבית ונגד הצורה שהוא כופה את הדברים, האדון שרון? זה הפשע הגדול, לדעתי. שינוי זה אופוזיציה? תודה רבה.

היו"ר ראובן ריבלין:

אני מאוד מודה לחבר הכנסת עזמי בשארה. אחרון הדוברים - חבר הכנסת עבד-אלמאלכ דהאמשה. נא לצלצל. השר שטרית, אם אדוני ירצה להשיב, בבקשה. אם ירצה להצביע, יודיע לי. נא לצלצל, כי ייתכן שהשר יבקש להצביע. גם לרשות אדוני חמש דקות. אתם מתחילים להתחמם תמיד כשמגיעה הדקה האחרונה. תלמדו מחבר הכנסת שריד, בדיוק בשנייה האחרונה הוא סיים.

יוסי שריד (מרצ-יחד):

אני תמיד האמנתי בדוגמה אישית.

היו"ר ראובן ריבלין:

ודאי.

עבד-אלמאלכ דהאמשה (רע"ם):

כבוד היושב-ראש, מכובדי ראש הממשלה, חברי חברי הכנסת, בנאומי הקודם אמרתי שהממשלה הזאת חסרת סדר-יום, גם מדיני וגם חברתי, והיא פשטה את הרגל. מפלגת העבודה, אני לא אתייחס אליה במיוחד. אנחנו נדבר על הממשלה ועל בקשת הממשלה לצרף שרים.

אני רוצה לומר עוד שתי מלים, אדוני היושב-ראש, בעניין צירופו של שר האוצר החדש. העניין לא במישור האישי, כמובן, אלא מדובר באותה מדיניות של השר הקודם, אותו תקציב, אותה אג'נדה חברתית שמסתכמת בהעשרת העשירים וברוששות העניים. אמרתי בנאומי הקודם, שאגורה אחת על כל ליטר בנזין שהממשלה הורידה יכלה להציל את הלחם לעניים, וביטול מס ערך מוסף על הלחם היה מותיר את הלחם בהישג יד, במחיר חצי חינם לאלה שלא מוצאים את הלחם.

אבל לממשלה הזאת אין לב ויש לה רק מדיניות של העשרת העשירים. לכן, ולו רק מהסיבה הזאת, אסור לתת לה לנשום יום אחד נוסף, וודאי שאסור לתת לה למנות שר אוצר שימשיך באותה מדיניות.

ברשותך, אדוני היושב-ראש, אומר את הדברים, וגם את מה שלא הספקתי לומר קודם, לצופינו ולשומעינו בשפה הערבית.

היו"ר ראובן ריבלין:

יש לך עוד שלוש דקות וחצי, תאמר מה שאתה רוצה.

עבד-אלמאלכ דהאמשה (רע"ם):

(נושא דברים בשפה הערבית; להלן תרגומם לעברית:

בשם האל הרחמן והרחום. רבותי הצופים והמאזינים, ברצוני להשלים כעת את מה שלא התאפשר לי לומר לכם בנאומי הקודם לפני שעות ספורות. הממשלה מבקשת מהפרלמנט שיסכים, או שיביע אמונו במינוי שר אוצר חדש, שר אוצר שימשיך באותה מדיניות של השר הקודם, באותה המדיניות הכלכלית הקודמת, שלפיה רק בשבוע האחרון הועלו מחירי הלחם אף שהופחתו מחירי הבנזין.

אמרתי שאגורה אחת על כל ליטר בנזין, מתוך מאות האגורות שהממשלה לוקחת, תספיק להביא לכך שמחירי הלחם יהיו בהישג ידם של כל העניים. בנוסף, ביטול מס ערך מוסף על מחירי הלחם, יספיק כדי להביא לכך שהלחם יימכר כמעט בחינם; כלומר, כל עני יוכל להשיג לחם.

אנו יודעים שבשכבות החלשות במדינה זו, זקנים, נכים, מחוסרי עבודה, מובטלים - יותר ממחצית המשפחות נמנות עם המשפחות העניות. בייחוד באוכלוסייה הערבית, במגזר הערבי - מחצית מהילדים במגזר הערבי הם מהמשפחות העניות; כלומר, אין ידם משגת לקנות לחם ופת מזון יומית.

אין בר-דעת שיכול להסכים למדיניותה של ממשלה זו ולכך שהפרלמנט יביע אמונו בשר אוצר חדש שימשיך באותה מדיניות ובאותה מגמה שתביא אך ורק לתוצאה אחת – העשרת העשירים ורישוש העניים.

בשבוע שעבר, לפי הסטטיסטיקה של הביטוח הלאומי, שהוא משרד ממשלתי כידוע לכולנו, התחוור לנו ש-3 מיליארדי ש"ח נוספו לשלושת העשירונים העליונים, לבעלי העושר, שהונם גדל ב-3 מיליארדי ש"ח, בעוד שהכנסתם של שלושת העשירונים התחתונים פחתה במיליארד ש"ח.

העשרת העשירים ורישוש העניים הם מדיניות עיוורת ועושקת, שאסור לתמוך בה. אני ועמיתי טלב אלסאנע, ברשימה הערבית המאוחדת, קוראים לכולם לדחות את בקשת הממשלה ולהצביע אי-אמון נגדה בנושא מינוי שר אוצר חדש. מי ייתן וממשלה זו תיפול, ומדיניותה הכלכלית תיפול, והיא תלך לבלי שוב. תודה. תודה רבה, אדוני.)

היו"ר ראובן ריבלין:

תודה רבה לחבר הכנסת עבד-אלמאלכ דהאמשה. האם השר מאיר שטרית, השר המקשר, שהוא גם שר התחבורה, מבקש לומר מלים מספר? רבותי, מייד בתום דבריו של השר אנחנו עוברים להצבעה. אין לי שום בקשה להצבעה שמית. אין בקשה להצבעה שמית עד כה.

שר התחבורה מאיר שטרית:

אדוני היושב-ראש, רבותי חברי הכנסת, נראה שאחרי הלילה הארוך הזה, עתה, כשמוצעים רק שני שרים - שר אוצר שאי-אפשר בלעדיו בממשלה, וכבר אין שר אוצר במשך יום אחד, ושר מדע מטעם מפלגת העבודה - אני מקווה שהכנסת תסיים את היום הזה עם אקורד חיובי ותאשר את מינוים של שני השרים, כך שהממשלה תוכל להתנהל.

נראה לי שבלי שר אוצר לא ניתן לנהל את המדינה בעניינים של היום-יום. אני חושב שמיותר להסביר את חשיבות מינויו של שר האוצר במדינה, כאשר החלטות בכל סדרי-היום, בכל עניין כמעט, עומדות כל יום על שולחנו של שר האוצר. לכן, אין שום היגיון בדחייה נוספת של העניין הזה, ואני באמת פונה לחברי הכנסת מהקואליציה ומהאופוזיציה להתאחד ולהעביר את המינויים הללו, כדי שכולנו גם נוכל ללכת הביתה. נדמה לי שזה הנושא האחרון בסדר-היום, אדוני.

היו"ר ראובן ריבלין:

לא, יש עוד שאילתות רגילות לסגנית שר הפנים. יש עוד שאילתות שגברתי תענה עליהן. זה הסעיף האחרון.

שר התחבורה מאיר שטרית:

דומני, אדוני היושב-ראש, שרוב חברי הכנסת הנוכחים במשכן נמצאים פה, ולכן אני מציע לעבור להצבעה.

היו"ר ראובן ריבלין:

תודה רבה, אדוני השר. יושב-ראש הקואליציה, אדוני מוכן להצבעה? יושב-ראש סיעת האופוזיציה, מוכנים להצבעה? אין בקשה להצבעה אישית ולכן אנחנו עוברים להצבעה. ההצבעה היא מי בעד החלטת הממשלה ומי נגד החלטת הממשלה.

שר האוצר אהוד אולמרט:

הודעת הממשלה.

היו"ר ראובן ריבלין:

הודעת הממשלה, הבאה בעקבות החלטת הממשלה, למנות את השרים המכהנים לתפקידים בממשלה, השר אולמרט והשר וילנאי, לשר האוצר ולשר המדע.

מי בעד? מי נגד? מי נמנע? אל תתבלבלו בהצבעה, כי לא אשנה אותה. נא להצביע.

הצבעה מס' 10

בעד הודעת הממשלה - 71
נגד - 41
נמנעים – אין
הודעת הממשלה על שינויים בחלוקת התפקידים בין השרים נתקבלה.

היו"ר ראובן ריבלין:

71 בעד, 41 נגד, אין נמנעים. אני קובע שהשרים אולמרט ווילנאי יכהנו בתפקידיהם החדשים באישור הכנסת, נוסף על התפקידים הקודמים שהיו להם.


שאילתות ותשובות

היו"ר ראובן ריבלין:

אני מזמין את סגנית שר הפנים לעלות ולהשיב על שאילתות.

3349. רענון כללי התנהגות לפקחים עירוניים

חבר הכנסת יגאל יאסינוב שאל את שר הפנים
ביום כ' בתמוז התשס"ה (27 ביולי 2005):

ב-8 ביולי 2005 פורסם ב"ירושלים", כי פקחי עיריית ירושלים נדרשו לרענון בכללי ההתנהגות האוסרים עליהם לקבל טובות הנאה מבעלי עסקים בעיר.

רצוני לשאול:

1. האם הידיעה נכונה?

2. אם כן – מדוע משרדך עורך רענון זה כעת?

3. האם ירועננו ההנחיות לכלל הפקחים בארץ?

סגנית שר הפנים רוחמה אברהם:

1. הידיעה נכונה.

2-3. הרענון נערך על-ידי מנהלי הנפות בעיריית ירושלים, בעקבות מקרה חריג שאירע. יש לציין כי מדובר ביוזמה של עיריית ירושלים בלבד, וזה לא קיים בערים נוספות. כמו כן נמסר בנוסף מעיריית ירושלים, כי  פקחי החנייה מתודרכים מדי בוקר טרם יציאתם לשטח בנושאים שונים, ובכללם בנושא אתיקה מקצועית.

היו"ר ראובן ריבלין:

חבר הכנסת יאסינוב, שאלה נוספת.

יגאל יאסינוב (שינוי):

תודה. האם גברתי סגנית השר לא חושבת שהיה עדיף להוציא משהו כחוברת לכל הפקחים העירוניים בכל הארץ?

סגנית שר הפנים רוחמה אברהם:

מכיוון שאירע מקרה חריג רק בעיריית ירושלים, וזאת סמכותה של העירייה להחליט, כך נעשה הדבר. אני מוכנה לבדוק את העניין במשרדנו ולהשיב לך על השאלה.

היו"ר ראובן ריבלין:

תודה רבה. השרה תשיב לך גם בכתב.

3350. העברת כספים לתלמודי-תורה על-ידי עיריית ירושלים

חבר הכנסת יגאל יאסינוב שאל את שר הפנים
ביום כ' בתמוז התשס"ה (27 ביולי 2005):

ב-8 ביולי 2005 פורסם ב"כל הזמן", כי עיריית ירושלים מעבירה כספים לתלמודי-תורה אף שחלקם לא נמצאים בכתובות הרשומות.

רצוני לשאול:

1. האם הידיעה נכונה?

2. אם כן – האם יש ביקורת על הוצאת כספים, ואם לא – מדוע?

3. מה ייעשה בנדון?

סגנית שר הפנים רוחמה אברהם:

1. הידיעה אינה נכונה.

2-3. מעיריית ירושלים נמסר, כי לאגף החינוך החרדי לא ידוע על מוסדות תלמוד-תורה הנהנים מהטבות אף שאינם נמצאים בכתובות הרשומות.

היו"ר ראובן ריבלין:

תודה. חבר הכנסת יאסינוב, שאלה נוספת.

יגאל יאסינוב (שינוי):

תודה, אדוני היושב-ראש. גברתי סגנית השר, לפני יומיים גיליתי להפתעתי שבכתובת ביתי רשומה ישיבה. זאת אחת ההוכחות לכך שיש בשטח ירושלים הרבה ישיבות כאלה. נראה שהידיעה שקיבלת היא לא נכונה, כי אם הנושא הוא לא נכון, מישהו צריך להגיש תלונה למשטרה על דברי דיבה. אם המשרד או העירייה לא מגישים, הדבר נכון.

היו"ר ראובן ריבלין:

בבקשה, גברתי סגנית השר.

סגנית שר הפנים רוחמה אברהם:

אין לי תשובה לחבר הכנסת, מכיוון שלא ערכתי בדיקה אם בביתך רשומה ישיבה. כל מה שאני יכולה לומר לך נאמר על-ידי הגורמים המקצועיים במשרדנו ולאחר בדיקת הנושא.

היו"ר ראובן ריבלין:

תודה רבה.

3351. הנפקת אשרות לתיירים מרוסיה

חבר הכנסת יגאל יאסינוב שאל את שר הפנים
ביום כ' בתמוז התשס"ה (27 ביולי 2005):

ב-10 ביולי 2005 פורסם ב"הארץ", כי משרדך בטבריה עורם קשיים על בני זוג המבקשים אשרת תיירת בעבור ידידה טובה מרוסיה.

רצוני לשאול:

1. האם הידיעה נכונה?

2. אם כן – מדוע יש צורך לתחקר את בני הזוג?

3. האם יש הקשחה במדיניות לגבי תיירים מרוסיה?

4. מה ייעשה בנדון?

סגנית שר הפנים רוחמה אברהם:

לשאלתו הראשונה של חבר הכנסת יאסינוב - הידיעה אינה נכונה. בקשתם של בני הזוג אושרה על-ידי מנהל מינהל האוכלוסין.

לשאלתך השנייה - הבדיקה שעורך מינהל האוכלוסין מול מבקש אשרת התייר נועדה לוודא כי הנ"ל אכן מגיע לצורכי תיירות ולא למטרות אחרות. בדיקה זו נעשית מול כל מבקשי האשרות המגיעים ממדינות שבהן נדרשת הסדרת אשרה מבעוד מועד.

היו"ר ראובן ריבלין:

תודה. חבר הכנסת ברכה, אכן היתה טעות. חשבנו שסגנית השר תשיב על שאילתות נוספות, אבל היא בחרה להשיב על השאילתות האלה.

סגנית שר הפנים רוחמה אברהם:

בחרתי שלא להשיב על השאילתות הנוספות מכיוון שלא הסתפקתי בתשובות המשרד וסברתי שעל הגורמים המקצועיים לתת תשובות יותר מפורטות, גם על שאלותיך.

היו"ר ראובן ריבלין:

בעתיד הקרוב תקבלו את התשובות. חשבתם שיש תשובות, אני מתנצל, אבל לא בזבזתם את זמנכם.

סגנית שר הפנים רוחמה אברהם:

במהלך השבוע הבא, אני מבטיחה לך.


היו"ר ראובן ריבלין:

חבר הכנסת יאסינוב, בבקשה.

יגאל יאסינוב (שינוי):

תודה, אדוני היושב-ראש. במקום לשאול שאלה אני רוצה להודות לסגנית השר, כי התשובה היתה מספקת. תודה.

היו"ר ראובן ריבלין:

תודה רבה. אני מודה מאוד לסגנית השר, שבשבילי היא שר לכל דבר.

רבותי חברי הכנסת, תם סדר-היום. ישיבת הכנסת הבאה תתקיים, אם ירצה השם כמובן, מחר, יום שלישי, פעמיים כי טוב, ו' בחשוון התשס"ו, 8 בחודש נובמבר 2005 למניינם, בשעה  16:00. ישיבת הכנסת נעולה.

הישיבה ננעלה בשעה 23:16.


