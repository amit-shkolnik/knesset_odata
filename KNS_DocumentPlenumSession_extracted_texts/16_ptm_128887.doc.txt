תוכן העניינים
שאילתות בעל-פה	5
312. העברת התחנות לאם ולילד לקופות-החולים	6
אראלה גולן (שינוי):	6
שר הבריאות דני נוה:	6
אראלה גולן (שינוי):	7
אריה אלדד (האיחוד הלאומי - ישראל ביתנו):	7
עבד-אלמאלכ דהאמשה (רע"ם):	8
שר הבריאות דני נוה:	9
320. חקירת תלונה נגד שוטר במח"ש	11
אמנון כהן (ש"ס):	11
שרת המשפטים ציפי לבני:	12
אמנון כהן (ש"ס):	12
אליעזר כהן (האיחוד הלאומי - ישראל ביתנו):	13
עבד-אלמאלכ דהאמשה (רע"ם):	14
שרת המשפטים ציפי לבני:	14
321. אישור מבחני התמיכה לתרבות יהודית	15
מאיר פרוש (אגודת ישראל - יהדות התורה והשבת):	15
שרת המשפטים ציפי לבני:	15
מאיר פרוש (אגודת ישראל - יהדות התורה והשבת):	16
שרת המשפטים ציפי לבני:	16
315. היערכות לבחירות הכלליות בכפרים הבדואיים בנגב	18
עבד-אלמאלכ דהאמשה (רע"ם):	18
שרת המשפטים ציפי לבני:	18
עבד-אלמאלכ דהאמשה (רע"ם):	19
שרת המשפטים ציפי לבני:	20
317. ביטול מס ערך מוסף על המזון	21
יעקב מרגי (ש"ס):	21
שרת המשפטים ציפי לבני:	21
יעקב מרגי (ש"ס):	22
שרת המשפטים ציפי לבני:	22
עבד-אלמאלכ דהאמשה (רע"ם):	23
שרת המשפטים ציפי לבני:	23
318. סיוע בשכר דירה	23
יורי שטרן (האיחוד הלאומי - ישראל ביתנו):	23
שרת המשפטים ציפי לבני:	24
יורי שטרן (האיחוד הלאומי - ישראל ביתנו):	25
שרת המשפטים ציפי לבני:	25
הצהרת אמונים של חברת הכנסת פנינה רוזנבלום	26
פנינה רוזנבלום (הליכוד):	26
שאילתות בעל-פה	28
סגן שרת החינוך, התרבות והספורט מגלי והבה:	28
319. איחוד המכללות הדתיות לחינוך	28
גילה פינקלשטיין (מפד"ל):	28
סגן שרת החינוך, התרבות והספורט מגלי והבה:	29
גילה פינקלשטיין (מפד"ל):	29
זבולון אורלב (מפד"ל):	29
סגן שרת החינוך, התרבות והספורט מגלי והבה:	30
הצעת חוק לתיקון פקודת העיריות (מס' 107), התשס"ו-2005	30
גאלב מג'אדלה (יו"ר ועדת הפנים ואיכות הסביבה):	31
ניסן סלומינסקי (מפד"ל):	31
גאלב מג'אדלה (יו"ר ועדת הפנים ואיכות הסביבה):	32
גאלב מג'אדלה (יו"ר ועדת הפנים ואיכות הסביבה):	34
הצעת חוק הרשות לפיתוח ולקידום התרבות,  התיירות וקשרי החוץ של ירושלים, התשס"ו-2005	34
אברהם פורז (יו"ר ועדת החינוך, התרבות והספורט):	34
רוני בר-און (אחריות לאומית):	38
הצעת חוק שירותי אמבולנס, התשס"ה-2005	40
דברי פרידה מחבר הכנסת אברהם בייגה שוחט עם פרישתו מהכנסת	41
עמיר פרץ (העבודה - מימד - עם אחד):	43
גדעון סער (הליכוד):	47
יוסף לפיד (שינוי):	52
נסים דהן (ש"ס):	53
יעקב ליצמן (אגודת ישראל - יהדות התורה והשבת):	56
מוחמד ברכה (חד"ש-תע"ל):	57
חיים אורון (מרצ-יחד):	59
אברהם בייגה שוחט (העבודה - מימד - עם אחד):	61
הודעת ועדת העבודה, הרווחה והבריאות  על רצונה להחיל דין רציפות על הצעת חוק	63
מסמכים שהונחו על שולחן הכנסת	64
מזכיר הכנסת אריה האן:	64
הצעת חוק הנהיגה הספורטיבית, התשס"ו-2005	64
אברהם פורז (יו"ר ועדת החינוך, התרבות והספורט):	65
אהוד רצאבי (שינוי):	70
מתן וילנאי (העבודה - מימד - עם אחד):	71
הצעת חוק מרשם האוכלוסין (תיקון מס' 9), התשס"ו-2005	72
גאלב מג'אדלה (יו"ר ועדת הפנים ואיכות הסביבה):	72
אראלה גולן (שינוי):	74
הצעת חוק צער בעלי-חיים (הגנה על בעלי-חיים) (תיקון מס' 4), התשס"ו-2005	74
אברהם פורז (יו"ר ועדת החינוך, התרבות והספורט):	75
יולי-יואל אדלשטיין (הליכוד):	77
חוק צער בעלי-חיים (הגנה על בעלי-חיים) (תיקון מס' 5), התשס"ו-2005	77
אברהם פורז (יו"ר ועדת החינוך, התרבות והספורט):	77
יחיאל חזן (הליכוד):	81
הצעת חוק מועצת הצמחים (ייצור ושיווק) (תיקון מס' 7), התשס"ו-2005	81
סגנית שר החקלאות ופיתוח הכפר גילה גמליאל:	82
הצעות לסדר-היום	84
הלחץ האמריקני לפתיחת המעברים וגילוי המנהרה ליד מחסום ארז	84
בנימין אלון (האיחוד הלאומי - ישראל ביתנו):	84
עסאם מח'ול (חד"ש-תע"ל):	86
ואסל טאהא (בל"ד):	87
עבד-אלמאלכ דהאמשה (רע"ם):	88
סגן שר הביטחון זאב בוים:	90
מסמכים שהונחו על שולחן הכנסת	93
סגנית מזכיר הכנסת ירדנה מלר-הורוביץ:	93
הצעות לסדר-היום	93
משרד הביטחון מעדיף לרכוש ג'יפים בבריטניה במקום רכב תוצרת ישראל	93
יורי שטרן (האיחוד הלאומי - ישראל ביתנו):	94
חמי דורון (שינוי):	94
גילה פינקלשטיין (מפד"ל):	96
סגן שר הביטחון זאב בוים:	98
סגן שר הביטחון זאב בוים:	100
דוד אזולאי (ש"ס):	102
הצעה לסדר-היום	102
שני-שלישים מתוואי גדר ההפרדה עודם פרוצים	102
נסים זאב (ש"ס):	103
סגן שר הביטחון זאב בוים:	105
מל פולישוק-בלוך (שינוי):	109
הצעה לסדר-היום	111
הצורך בשינוי שיטת המשטר	111
אליעזר כהן (האיחוד הלאומי - ישראל ביתנו):	111
סגן שר הביטחון זאב בוים:	113
מסמכים שהונחו על שולחן הכנסת	117
סגן מזכיר הכנסת דוד לב:	117
הצעה לסדר-היום	118
היעדרה של תוכנית גמילה מאלכוהול לדוברי שפה זרה	118
יגאל יאסינוב (שינוי):	118
הצעות לסדר-היום	121
מלחמת כנופיות העבריינים ביפו	121
יצחק כהן (ש"ס):	122
מל פולישוק-בלוך (שינוי):	123
סגן השר לביטחון פנים יעקב אדרי:	124
הצעות לסדר-היום	127
המשבר הכספי המתמשך ואי-תשלום משכורות ברשויות המקומיות הערביות	127
מוחמד ברכה (חד"ש-תע"ל):	127
הצעת חוק שירות ביטחון (תיקון מס' 7 והוראת שעה)  (שירות במשטרה ושירות מוכר) (תיקון מס' 7), התשס"ו-2005	133
סגן השר לביטחון פנים יעקב אדרי:	133
הצעת חוק סדר הדין הפלילי (חקירת חשודים) (תיקון מס' 3), התשס"ו-2005	134
סגן השר לביטחון פנים יעקב אדרי:	134
הצעת חוק הכניסה לישראל (תיקון מס' 17)  (כניסה למקום המשמש למגורים), התשס"ו-2005	135
סגן השר לביטחון פנים יעקב אדרי:	135
מסמכים שהונחו על שולחן הכנסת	136
סגן מזכיר הכנסת נאזם בדר:	136
הצעת חוק זכויות התלמיד (תיקון מס' 2)  (גביית תשלומים בעד בחינות בגרות), התשס"ו-2005	137
סגן שרת החינוך, התרבות והספורט מגלי והבה:	137
הצעת חוק הכשרות המשפטית והאפוטרופסות (תיקון מס' 14)  (הסכמת קטין לתרומת איברים לאחר מוות), התשס"ו-2005	138
אילן שלגי (שינוי):	139
אראלה גולן (שינוי):	140

מועד עדכון: 11/06/06


חוברת ז'
ישיבה ש"ב



הישיבה השלוש-מאות-ושתיים של הכנסת השש-עשרה
יום רביעי, י"ג בכסלו התשס"ו (14 בדצמבר 2005)
ירושלים, הכנסת, שעה 11:00



שאילתות בעל-פה

היו"ר ראובן ריבלין:

אדוני השר, גבירותי ורבותי, חברות וחברי הכנסת, היום, יום רביעי, י"ג בכסלו התשס"ו, 14 בחודש דצמבר 2005 למניינם, אני מתכבד לפתוח את ישיבת הכנסת.

בהמשך הישיבה היום יהיו לנו כמה אירועים, כמו פרידה מחבר הכנסת בייגה שוחט, אשר עדיין לא התפטר, אבל בהחלט ראוי שניפרד ממנו, שכן בשבוע הבא אנחנו מסיימים את ישיבות הכנסת ונכנסים לפגרת הבחירות. כמו כן, נשביע היום חברת כנסת שהיתה לחברת כנסת במוצאי-שבת קודש האחרונים, לאחר התפטרותו של השר צחי הנגבי.

ג'מאל זחאלקה (בל"ד):

מה שמה?

היו"ר ראובן ריבלין:

כמו כן, להבדיל אלף אלפי הבדלות, נתייחד עם זכרו של חבר הכנסת אברהם מלמד. אעשה זאת כאשר ציבור יותר גדול של חברי כנסת יהיה נוכח באולם, ולאחר מכן, כמובן, נתייחס לכל הסעיפים בסדר-היום.

רבותי חברי הכנסת, הנושא הראשון: שאילתות בעל-פה. שר הבריאות יעלה לדוכן - בבקשה, כבוד השר - וישיב על שאילתא בעל-פה של חברת הכנסת אראלה גולן בנושא: העברת התחנות לאם ולילד לקופות-החולים. בבקשה, חברת הכנסת גולן. נא לשאול את השאלה, להקריא אותה כמות שהיא, בשלב זה. בבקשה.

312. העברת התחנות לאם ולילד לקופות-החולים

אראלה גולן (שינוי):

יושב-ראש הכנסת, כנסת נכבדה, אדוני השר, הובא לידיעתי כי החל ניסוי להעברת תחנות לאם ולילד ממשרד הבריאות לקופות-החולים.

רצוני לשאול:

1. האם נכון הדבר?

2. אם כן - האם נחתם החוזה על העברת השירות?

3. כיצד תובטח טובת הציבור? - אני ארחיב אחרי כן אם תהיה לי הזדמנות.

4. כיצד תימנע פגיעה בשכבות החלשות?

היו"ר ראובן ריבלין:

בבקשה, כבוד השר ישיב, ולאחר מכן תוכל חברת הכנסת גולן להרחיב.

שר הבריאות דני נוה:

ראשית, הניסוי שאליו מתייחסת חברת הכנסת גולן עדיין לא החל והחוזה עדיין לא נחתם. אני יכול לומר עקרונית שאני, לכל אורך הקדנציה הזאת, הייתי נגד סגירת התחנות לאם ולילד, או מה שנקרא טיפות-חלב, נגד הרחבת המעבר שלהן לקופות-החולים. חברי הכנסת שעסקו בזאת אז - חברת הכנסת גולן עוד לא כיהנה אז בכנסת, דומני - יכולים לזכור שעוד בראשית הקדנציה היו תוכניות במשרד האוצר לסגור בכלל את השירות הזה. אני מנעתי את הסגירה הזאת. חשבתי, ואני עדיין חושב, שזה שירות חיוני שמשרד הבריאות צריך להמשיך ולהפעיל. משרד האוצר מנסה, כל השנים, לצמצם את השירות הזה. לצערי הרב, במהלך שלוש השנים האחרונות, מצד אחד אומנם הצלחתי, אדוני היושב-ראש, למנוע את סגירת השירות הזה, אבל משרד האוצר כן הצליח לצמצם את תקציביו ולקצץ בהם, וכתוצאה מכך השירות הזה נפגע.

חברת הכנסת גולן מדברת על עניין שעומד על סדר-היום, של רצון שמשרד האוצר דוחף, לקיים מעין פיילוט של העברת טיפות-חלב ממקומות שונים בארץ להפעלה של קופות-החולים. צריך לזכור שגם היום בערך 18% מטיפות-החלב בישראל כבר מופעלות על-ידי קופות-החולים, והרצון במה שנקרא הניסוי הזה הוא להרחיב את המסגרת הזאת של העברת השירות לקופות-החולים. מדובר בעיקר במקומות שבהם גם היום משרד הבריאות לא מפעיל אותו. למשל, בעיר תל-אביב זה שירות שמופעל באמצעות העירייה, ולא באמצעות משרד הבריאות.

למיטב ידיעתי, מעבר לכל מה שאמרתי, עובדי עיריות שבהם מדובר, במרבית המקומות – בתל-אביב בוודאי - הכריזו על סכסוך עבודה כתוצאה מכל התהליך הזה והרצון של משרד האוצר והנהלת העירייה להעביר את השירות הזה לקופות-החולים, כך שהעניין הזה מתעכב. מעבר לזאת, החוזה עוד לא נחתם, גם משום שאנחנו, במשרד הבריאות, עומדים על סטנדרטים מאוד קפדניים בכל מה שנוגע להבטחת המשך השירות הזה, שלא ייווצר, חס וחלילה, מצב שקופות-החולים יקבלו את הפעלת השירות לאחריותן, אבל הסטנדרטים המקצועיים של הפעלת השירות לא יישמרו.

צריך לזכור שמדובר לא רק בשירות החשוב של מתן חיסונים לתינוקות ולילדים שלנו, מדובר בחינוך לבריאות, מדובר בפעולות שונות של בדיקת האם והילד והכנתם לבריאות טובה ונכונה במישורים רבים, ואני בוודאי מתנגד לכל אורך הדרך למצב שבו זה יהיה עוד איזה שירות שולי בקופות, בלי שהקופות תייחסנה לו את החשיבות הנכונה והראויה.

היו"ר ראובן ריבלין:

תודה. חברת הכנסת גולן, בבקשה, שאלה נוספת, ואחריה - חבר הכנסת אלדד וחבר הכנסת דהאמשה.

אראלה גולן (שינוי):

אני רוצה לחזק את ידיך. אני רוצה להדגיש עד כמה הנושא הזה חשוב, בכלל, לרפואה המונעת. אותן תחנות, ובהמשך גם אחיות בתי-הספר, יודעות מה נעשה בבתים, תומכות במשפחות, הן יודעות מה קורה בבית מבחינת המחלות, מבחינת החיסונים. אסור לנו, בפירוש, לתת יד להעברת השירות הזה לקופות-החולים, שלא עושות שום מעקב ואין להן שום תחזית בתחום הרפואה המונעת. תודה רבה.

היו"ר ראובן ריבלין:

תודה רבה. בבקשה, חבר הכנסת אלדד.

אריה אלדד (האיחוד הלאומי - ישראל ביתנו):

אדוני השר, אדוני היושב-ראש, כולנו באמת משתבחים בהישגים המפוארים של הרפואה המונעת בישראל ולא רוצים להרוס אותם. אני חושב שיש היגיון רפואי באיחוד כל האספקטים של הרפואה, רק צריך להבטיח שאם קופות-החולים עושות את זה, יש להן באמת תמריץ רפואי ולא תמריץ כספי לעסוק בכך.

אני מבקש לשאול על מצב שמבחינתי, ומבחינת כל מי שעוסק בכך, הוא בלתי נסבל. התיקים הרפואיים של המגורשים מגוש-קטיף נמצאים במינהלת סל"ע. והתינוקות והילדים לא מקבלים חיסונים בתחנות לרפואה מונעת. הם לא מקבלים חיסונים ושירות של רפואה מונעת, כי אי-אפשר לתת להם את החיסונים כל עוד התיק הרפואי שלהם נמצא בידי מינהלת סל"ע. היום המינהלת לא משחררת את התיקים והילדים לא מקבלים חיסונים.


שר הבריאות דני נוה:

מאיזו סיבה? סליחה שאני מחזיר בשאלה על השאלה שלך.

אריה אלדד (האיחוד הלאומי - ישראל ביתנו):

מטעמים ביורוקרטיים שאינם נסבלים באמת. לא מאיזו אידיאולוגיה, אלא מטעמי היתקעות ביורוקרטית. הילדים לא מקבלים טיפולים מונעים וחיסונים, כי התיק הרפואי שלהם תקוע במינהלת.

היו"ר ראובן ריבלין:

תודה. חבר הכנסת דהאמשה, בבקשה.

עבד-אלמאלכ דהאמשה (רע"ם):

כבוד היושב-ראש, מכובדי השר, שמחתי לשמוע שמשרד הבריאות אינו שש להעביר את השירות הזה לקופות-החולים ואני מקווה שאכן כך יהיה. נראה שעידן ההפרטה כופה את עצמו גם בעניינים חיוניים וגם בעניינים של חיי אדם. אנחנו יודעים שקופות-החולים אינן מתייחסות ברצינות ואינן עושות משהו על מנת לספק תרופות מצילות חיים. הן מתנכרות. רק אתמול היה לנו דיון בוועדה לביקורת המדינה בשניים-שלושה מקרים שממש צורמים, של אנשים שזועקים: או שנקבל את התרופה או שנמות.

אני רוצה לשאול, האם משרד הבריאות יעשה בנושא הזה, כדי שטיפות-החלב שלו יכסו את כל הארץ? אני מתכוון במיוחד למה שמכונה יישובים בלתי מוכרים, במיוחד בנגב וגם בגליל. האם כבודו יוודא שטיפות-החלב ושירות הבריאות של משרד הבריאות יכסו את כל היישובים? הבעיה צצה, כי עכשיו אומרים שאשה שילדה ולא היתה בפיקוח של טיפת-חלב, לא יכירו בוולד שלה עד שתביא בדיקת DNA והוכחות, ולנשים הבדואיות בכפרים הבלתי-מוכרים אין טיפת-חלב. אין טיפת-חלב, אין פיקוח רפואי, ואחר כך גם לא רושמים את היילוד שלהן. תראה איך הבעיה מתפתחת גם לתסבוכות נוספות. תודה רבה, אדוני.

היו"ר ראובן ריבלין:

תודה. כבוד השר, בבקשה.

שר הבריאות דני נוה:

אני שוב אומר, כפי שציינה חברת הכנסת גולן וציין חבר הכנסת אלדד, ודאי שאנחנו עומדים על קיום הסטנדרטים המלאים, ואם קופה מקבלת עליה את השירות היא צריכה להבין שמוטלת עליה אחריות כבדה להרחיב את שירותי הרפואה המונעת ולתת את השירות הזה של חינוך לבריאות. לכן אני חושש ולכן אני ודאי לא מאלה שמתלהבים מהעברת השירות הזה. מנעתי את סגירתו ואת העברתו המלאה לקופות-החולים עד היום מתוך הסתייגות וחשש מפני הצפוי אם הדבר הזה יקרה.

חבר הכנסת אלדד, שמעתי עכשיו לראשונה על התופעה שציינת, שהתיקים הרפואיים תקועים במינהלת סל"ע; לא הייתי מודע לזה. אני אבקש מאנשי המשרד שלי לטפל בזה עוד היום מול מינהלת סל"ע. הדבר נשמע לי לא נכון, לא סביר, אני לא מבין למה הוא מתרחש וודאי שאסור שילדים לא יקבלו חיסון כי התיקים שלהם תקועים במינהלת. אני מודה לך על שהפנית את תשומת לבי לכך, לא הייתי מודע לדבר הזה.

לשאלתו של חבר הכנסת דהאמשה, ראשית, ודאי שאנחנו בעד הרחבת השירות של תחנות טיפת-חלב בכל רחבי הארץ. אני לא יודע מה הסטטוס המשפטי של הקמת טיפות-חלב ביישובים לא מוכרים. אני לא יודע מה הסטטוס המשפטי ואם הממשלה יכולה להקים יחידות שלה ביישובים לא-מוכרים.

נסים דהן (ש"ס):

אדוני השר, יש טיפות-חלב ניידות ליישובים הבלתי-מוכרים.

היו"ר ראובן ריבלין:

רבותי, נא לא להפריע לשר.

נסים דהן (ש"ס):

אני עוזר לשר.

היו"ר ראובן ריבלין:

אני יודע, אבל אנחנו חייבים להצטמצם בדיון בשאילתות ובשאלות הנוספות. בבקשה.

שר הבריאות דני נוה:

אני בוודאי בעד הרחבת השירות. לגבי מתן תרופות מצילות חיים על-ידי קופות-החולים - אנחנו תמיד מעודדים את קופות-החולים להרחיב ולתת תרופות גם שהן לא בסל. שמחתי מאוד לשמוע השבוע שהן קופת-חולים הכללית והן קופת-חולים "מכבי" הודיעו על הרחבת הסל שלהן לתרופות נוספות שאינן נמצאות בסל.

אני מנצל את הבמה הזאת למשפט אחרון, אדוני היושב-ראש, לחזור פעם נוספת על פנייתי, יחד עם שורה ארוכה של חברי כנסת וראשי סיעות כאן בבית, לשר האוצר - כיוון שתקציב 2006 תקוע ולא יהיה אולי לפני מחצית 2006, נא לאשר באופן חריג את מימון הביניים לסל התרופות; להחריג את נושא סל התרופות בשל הבעיה שנוצרה מכך שאין תקציב מדינה עד יוני 2006. לא יכול להיות שחולים יצטרכו לחכות.

היו"ר ראובן ריבלין:

יש תקציב.

שר הבריאות דני נוה:

יש תקציב ל-2005, אבל הוא לא כולל את התוספת של 2006.

היו"ר ראובן ריבלין:

זאת הבעיה, זאת הבעיה.

שר הבריאות דני נוה:

התוספת של 2006 תאפשר לנו להכניס תרופות חדשות לסל. כל עוד אין תקציב, אין אפשרות להכניס תרופות חדשות לסל. ועדת הסל לא יכולה להתכנס כדי להוסיף תרופות חשובות, מצילות חיים. פניתי לשר האוצר, פנו גורמים בכנסת לשר האוצר כדי שנחריג את העניין הזה. יש הרבה סעיפים בתקציב שנפגעים מזה שאין תקציב מדינה, אבל מבחינה מוסרית, אנושית ורפואית זה בעיני הדבר החשוב ביותר.

היו"ר ראובן ריבלין:

אפשר לעשות את זה מרזרבת 2005.

שר הבריאות דני נוה:

אפשר לעשות את זה בכל מיני דרכים אם יש רצון טוב.

נסים דהן (ש"ס):

יש החלטה של ועדת הכספים.

שר הבריאות דני נוה:

יש החלטה מאתמול של ועדת הכספים של הכנסת. אני מאוד מקווה שהדבר הזה ייעשה וזאת תהיה בשורה חשובה מאוד להרבה חולים, שלא יכולים לחכות עד שיהיו בחירות, עד שהכנסת החדשה תתכנס, עד שתורכב ממשלה ועד שיהיה תקציב. צריך לעשות את זה עכשיו, ואני מקווה ששר האוצר ייענה לפנייתנו ולקריאתנו בעניין הזה. תודה רבה.

היו"ר ראובן ריבלין:

תודה רבה לשר הבריאות. תבוא ותעלה שרת המשפטים ותשיב על שאילתות בעל-פה. השאילתא הראשונה היא של חבר הכנסת אמנון כהן בנושא: חקירת מח"ש בתלונה נגד שוטר. חבר הכנסת כהן, קודם אדוני יקרא את השאילתא שלו. גברתי השרה, את יכולה לעלות לדוכן. ימתין אדוני.

320. חקירת תלונה נגד שוטר במח"ש

אמנון כהן (ש"ס):

אדוני היושב-ראש, גברתי שרת המשפטים, לפני יותר מחמישה חודשים הוגשה למח"ש תלונה על-ידי תושב נצר-חזני, ששוטר מג"ב חנק אותו במחסום כיסופים. לתלונה צורפו תמונות ברורות של החונק, שמות, עדי ראייה, מיקום ושעה מדויקים. המתלונן טרם זומן.

ברצוני לשאול:

1. האם המידע נכון?

2. אם כן - האם נסתיימה החקירה?

3. אם לא - מדוע? ואם כן - מה היו תוצאותיה?

היו"ר ראובן ריבלין:

תודה לחבר הכנסת כהן. קודם השרה תשיב ואחר כך תוכל להרחיב.

שרת המשפטים ציפי לבני:

אכן, בעקבות תלונת תושב נצר-חזני על אלימות שוטרים כנגדו הוחלט במחלקה לחקירות שוטרים על פתיחת חקירה פלילית בנושא. החקירה נמצאת בעיצומה, היא טרם הסתיימה, ועם סיומה נשמח להעביר לחבר הכנסת כהן את תוצאותיה.

היו"ר ראובן ריבלין:

תודה רבה. חבר הכנסת כהן, שאלה נוספת.

אמנון כהן (ש"ס):

לא שמעתי את ההתחלה. החייל החונק אותר?

שרת המשפטים ציפי לבני:

אני לא אתייחס לתוכן החקירה. יש עכשיו חקירה, היא בעיצומה, ועם סיומה נשמח להעביר את תוצאותיה.

אמנון כהן (ש"ס):

אבל עברו כבר חמישה חודשים, גברתי השרה. התג של החונק מופיע בתמונה, לרבות מספרו. חמישה חודשים הם פרק זמן סביר בעינייך?

היו"ר ראובן ריבלין:

חבר הכנסת כהן, זעקתך נשמעה וגם אושרה על-ידי הנשיאות, כי באמת רצינו לשמוע מה תשובת השרה. אבל השרה אומרת שהיא לא יכולה לענות לך יותר ממה שהיא יכולה לענות לך. היא אומרת שהיא תיתן לך את התשובה. נראה כשהיא שמעה שעברו חמישה חודשים, והיא תשאל אותם למה זה לוקח יותר מדי זמן, אבל היא ענתה.

שרת המשפטים ציפי לבני:

ומטבע הדברים, היא איננה יכולה להיות מעורבת בחקירה עצמה.

היו"ר ראובן ריבלין:

היא לא יכולה לומר לך דברים שהיא לא עשתה. שאלה נוספת לחבר הכנסת אליעזר כהן, ואחריו - לחבר הכנסת דהאמשה.

אליעזר כהן (האיחוד הלאומי - ישראל ביתנו):

אדוני היושב-ראש, אני אשמח לעזור לשרת המשפטים. אני אתן לה את המסמך הזה. אני שואל איך זה שרפ"ק רוני יהודה התנפל ב-18 באוגוסט על מפגין בשם בנימין כהן, ב-10 באוגוסט התנפל על חיים אדלר, ב-15 באוגוסט התנפל על שלמה בשן. יש לי פה רשימה של התנפלויות של הרפ"ק, ואף אחד לא עושה עם זה שום דבר. שאלתי היא: למה מטייחים?

היו"ר ראובן ריבלין:

חבר הכנסת כהן, בדרך כלל בכנסת אנחנו לא שופטים אנשים ולכן איננו מזכירים שמות. אם אתה רוצה, תעביר לשרה את הדברים. התקנון קובע במפורש שבדיוני הכנסת אסור לפרסם כל שם או לגלות דברים שפרסומם אינו הכרחי להבנת השאלה.

אליעזר כהן (האיחוד הלאומי - ישראל ביתנו):

- - -  בהזכרת שמו. אני רק אומר שיש תיק במשטרה.

היו"ר ראובן ריבלין:

אני יכול לסייע בידך ולומר שכל הדברים האלה פורסמו בעיתונים. חבר הכנסת דהאמשה, בבקשה.

עבד-אלמאלכ דהאמשה (רע"ם):

כבוד היושב-ראש, גברתי השרה, מניסיוני המר בעניין חקירות מח"ש בעשרות מקרים שהגשתי תלונות, עם כל המסמכים שהיו לי, גם תעודות רפואיות וגם צילומים, אף פעם לא הועמד שוטר לדין כתוצאה מחקירות אלה. לא על זה אני אשאל, כי את תגידי לי: תן לי מקרה פרטני. אני רוצה לשאול על מקרה מפורסם, ידוע: סגירת תיקי מח"ש בעניין אירועי אוקטובר 2000, אותם 13 אזרחים ערבים שנרצחו באותם אירועים. פעם אמרו: יש ערעור, אין ערעור, זה נסגר, זה לא נסגר. אף אחד לא יודע עכשיו מה בדיוק התמונה. תואיל גברתי ותאיר לנו את המצב, מה קורה עם העניין הזה? זה נמצא בערעור? זה ייחקר? זה לא ייחקר? לאן הגענו? תודה.

היו"ר ראובן ריבלין:

תודה. השאלה ברורה. גברתי השרה, בבקשה.

שרת המשפטים ציפי לבני:

ביחס להערה הראשונה, בלי לחזור ולנקוב בשם, חבר הכנסת כהן, אם יש לך תלונה ספציפית ותעביר אותה, אוכל לענות לך. הדרך להגשת תלונות איננה בשאילתא. אם תעביר נושא ספציפי בתלונה ספציפית ותפנה אחר כך בשאילתא, אפילו לא בצורה רשמית, אני אוכל להשיב לגופו של עניין. מעבר לזה, אין לי דרך לענות לך, כי אין לי שום מידע בעניין. תעביר את זה בצורה מסודרת עם התלונות, עם השם, ונחזור עם תשובה.

לשאלת חבר הכנסת דהאמשה, כידוע, הנושא נמצא אצל היועץ המשפטי לממשלה, שביקש להעביר אליו את הממצאים כדי לבוחנם.

היו"ר ראובן ריבלין:

תודה. שרת המשפטים תשיב על שאילתא בעל-פה מס' 321 של חבר הכנסת מאיר פרוש בנושא: אישור מבחני התמיכה לתרבות יהודית. בבקשה להקריא בדיוק, כלשונה.

321. אישור מבחני התמיכה לתרבות יהודית

מאיר פרוש (אגודת ישראל - יהדות התורה והשבת):

אדוני היושב-ראש, גברתי השרה, נודע לי כי משרדך אישר עדכון בתבחינים לתמיכה בפעולות ספורט עממיות למפרע מתחילת 2005, בעוד בקשה דומה ביחס לתרבות יהודית נדחתה מהסיבה ש"אי-אפשר לשנות באמצע שנת תקציב", למרות הסכמת שרת החינוך.

רצוני לשאול:
האם נכון הדבר?

אם כן - מדוע אין שוויון בקבלת ההחלטות?

3. כיצד יטופל העניין?

היו"ר ראובן ריבלין:

תודה רבה. אחר כך תוכל להרחיב, כמובן. בבקשה, כבוד השרה.

שרת המשפטים ציפי לבני:

אכן, הדברים נכונים בחלקם. ככלל, החלה רטרואקטיבית של תבחינים על פעילות שכבר התקיימה על-פי תבחינים קודמים היא בעייתית מהבחינה המשפטית, ובית-המשפט העליון כבר פסק בעניין זה כמה וכמה פעמים בעבר. החלה רטרואקטיבית פוגעת בציפייה של מוסדות ציבור שהתמיכה בהם תינתן על-פי התבחינים שתקפים בעת ביצוע הפעולות. לכן, במקרים כאלה אין די בהסכמת השר הממונה על סעיף התקציב לקבוע תבחינים לתמיכה רטרואקטיבית, אלא במקרים המתאימים נדרשת, לכל הפחות, הסכמתם של הגופים הנתמכים לשינוי התבחינים באופן רטרואקטיבי; לכל הפחות ולא רק.

בתחום התמיכה בפעולות ספורט עממיות התבקש משרד החינוך, התרבות והספורט להמציא, בין היתר, את הסכמת כל אחד מהגופים הנתמכים לשינוי המבוקש. ההסכמה הזאת אומנם הומצאה בכתב למשרד המשפטים לפני שאושרה קביעת תבחינים רטרואקטיבית בנושא.

לעומת זאת, בתחום התמיכה בתרבות יהודית לא הומצאה הסכמה מקבילה בכתב אף שניתנה לכך הזדמנות. יתר על כן, לפחות אחד הגופים הנתמכים הודיע על התנגדותו להחלה רטרואקטיבית כאמור ועל כוונתו להגיש עתירה לבג"ץ אם ייעשה כן. במצב דברים זה לא ניתן היה לשקול בשנת 2005 החלת תבחינים רטרואקטיבית לתחום התרבות היהודית.

למען הסר ספק, ראוי להדגיש כי הסכמת מוסדות ציבור להחלה רטרואקטיבית של מבחני תמיכה הינה, כפי שאומר בדרך כלל יושב-ראש הכנסת, תנאי הכרחי אך לא מספיק. מבחינת מבחני התמיכה הרטרואקטיביים, הם חייבים להיות שוויוניים בכל מקרה, כהוראת המחוקק בסעיף 3א(ה) לחוק יסודות התקציב, התשמ"ה-1985.

לאור כל האמור לעיל, בשני המקרים המועלים בשאילתא ננקטה בנושא הרטרואקטיביות גישה שוויונית לגמרי, אם כי התוצאות, לגופו של עניין, היו אחרות.

היו"ר ראובן ריבלין:

בבקשה, חבר הכנסת פרוש.

מאיר פרוש (אגודת ישראל - יהדות התורה והשבת):

גברתי השרה, כאשר בתחילת דברייך את מודה שבעייתי לשנות קריטריונים רטרואקטיבית, באמצע שנה למפרע לתחילת השנה, אני לא נכנס לשאלה אם ניתנה האפשרות לבדוק בקרב הגופים שנתמכים אם הם מסכימים לשינויים. גוף אחד אמר, ואני לא נכנס לשאלה הזאת - אבל האם ידוע לך שאותו גורם במשרדך, אין נושא שקשור לדת, לחינוך דתי, שאותו גורם לא מוצא דרכים איך לפגוע בו ולמנוע ממנו תקציבים, ואני נותן את הדוגמה של תרבות יהודית. אנחנו באמצע דצמבר ומתקרבים לסוף דצמבר ולא קיבלו אגורה שחוקה. יותר מ-50 מיליון שקלים מונחים, מכיוון שאותו גורם במשרדך מעכב ופוגע בכל מה שקשור לדת. אני שואל: מתי המשרד שלך יטפל באותו גורם?

היו"ר ראובן ריבלין:

תודה רבה לחבר הכנסת פרוש. בבקשה, גברתי השרה.

שרת המשפטים ציפי לבני:

משרדי, על-ידי האנשים המוסמכים לכך בתוך המשרד, האמון בין היתר על שוויוניות וקבלת הקריטריונים הראויים לכולם, ודווקא מתוך השאילתא ניתן היה לראות שההתייחסות של משרד המשפטים במקרה הזה היתה גם שוויוניות וגם ראויה, אלא שחלק ממי שביקשו את השינוי במהלך השנה, לא הצליח לספק את המינימום הנדרש כדי שזה יקרה.

היו"ר ראובן ריבלין:

אינני מבין מה ההתרגשות ביציע העיתונאים. נדמה לי שראש הממשלה לא מתכוון להגיע למליאה היום. מה ההתרגשות שאחזה - - -

שרת המשפטים ציפי לבני:

כרגע נפרדתי ממנו בקבינט הביטחוני - - -

היו"ר ראובן ריבלין:

אינני יודע מה ההתרגשות שאחזה היום בעיתונאים, פתאום. בטח הולכת להיות הודעה דרמטית של ראש הממשלה.

שרת המשפטים ציפי לבני:

זהו. נדמה לי שעניתי.

היו"ר ראובן ריבלין:

תודה רבה.

מאיר פרוש (אגודת ישראל - יהדות התורה והשבת):

אולי המשרד יטפל גם בגורם?

היו"ר ראובן ריבלין:

חבר הכנסת פרוש, השרה התחייבה לבוא ולהשיב, אבל לא על כל מה שאנחנו רוצים.

שרת המשפטים ציפי לבני:

היא לא התחייבה לבוא ולענות על פרובוקציות שמנסות לפגוע בעובד ציבור שמנסה לפעול נאמנה בתחום המסור לסמכותו.

היו"ר ראובן ריבלין:

תודה רבה. אין סגן שר יכול לשאול שאלות נוספות בשאילתות בעל-פה. זה בלתי אפשרי בעליל מבחינת חוקתה של מדינת ישראל אשר טרם התייצבה והוקמה. לא יכול סגן שר בממשלה לשאול שרה שאילתא בעל-פה. הוא יכול לשאול אותה בממשלה. הייתם צריכים להצביע קודם, בפרט חבר הכנסת מרגי, כשחבר הכנסת נסים זאב ישב לידו ולימד אותו פרק בהלכות הפרלמנט.

שרת המשפטים תשיב על שאילתא בעל-פה מס' 315, של חבר הכנסת עבד-אלמאלכ דהאמשה, בנושא: היערכות לבחירות הכלליות בכפרים הבדואיים בנגב.

315. היערכות לבחירות הכלליות בכפרים הבדואיים בנגב

עבד-אלמאלכ דהאמשה (רע"ם):

כבוד היושב-ראש, גברתי השרה, בנגב מתגוררים תושבים בדואים רבים, במה שמתקרא פזורה ו/או כפרים בלתי מוכרים.

רצוני לשאול:

1. כמה בעלי זכות בחירה בדואים אינם מתגוררים ביישובי הקבע בנגב?

2. היכן יצביעו תושבים אלה בבחירות הקרובות, וכמה קלפיות יוצגו בריכוזי אוכלוסייה אלה?

3. מה ייעשה כדי שאזרחים אלה יוכלו לממש את זכותם בתנאים סבירים?

היו"ר ראובן ריבלין:

תודה רבה לחבר הכנסת דהאמשה. תוכל להרחיב.

שרת המשפטים ציפי לבני:

1. מנתונים הקיימים בפנקס הבוחרים הראשוני המתייחסים לבעלי זכות בחירה לכנסת שמעונם רשום בפזורה, כלומר, שמעונם נרשם לפי שם השבט ולא באחד מיישובי הקבע, עולה, נכון ליום 27 בנובמבר 2005, כי מדובר ב-22,277 בעלי זכות בחירה.

2. ועדת הבחירות המרכזית לכנסת קובעת את מקומות הקלפי על-פי הצעת שר הפנים, אשר מתקבלת לאחר התייעצות עם המפקח על הבחירות שבמשרד הפנים. בדרך כלל נקבעים מקומות הקלפי לתושבי הפזורה ביישוב הקבע אשר סמוך להם ולא מוצבות קלפיות בשטח עצמו. הסדר זה פעל ללא תקלות בעבר.

יש לציין כי מספר הקלפיות שייועדו לתושבי הפזורה עדיין לא ידוע, מאחר שפנקס הבוחרים הסופי יישלף ממרשם האוכלוסין רק ב-2 בפברואר 2006, ומקומות הקלפי טרם נקבעו על-ידי הוועדה המרכזית.

3. מימוש זכותם של אזרחים אלו בתנאים סבירים יוכל להיעשות על-ידי ארגון נכון של ועדת הבחירות האזורית של מחוז הדרום מטעם ועדת הבחירות המרכזית לכנסת.

היו"ר ראובן ריבלין:

בבקשה, חבר הכנסת דהאמשה, ואחריו - חבר הכנסת פרוש.

עבד-אלמאלכ דהאמשה (רע"ם):

גברתי השרה, כבוד היושב-ראש, אם הבנתי נכון, מקום מושבם של התושבים האלה הוא לפי שם השבט. כך אתם מבחינים בין תושבי עיירות הקבע לבין התושבים שנקראים פזורה או כפרים בלתי מוכרים. ואם כך הם פני הדברים, אז השבטים האלה נמצאים בכל הנגב. הם נמצאים גם בכפרים המוכרים וגם בכפרים הקבועים. אלה אותם שבטים, אבל הם מפוזרים במקומות אחרים. איך אפשר לדעת מי נמצא בכפר הזה ומי לא? אם בכלל מציבים את הקלפיות, למה לא יוצבו במקומות המגורים שלהם? למה תושב ירוחם למשל או שדה-בוקר צריך לבוא להצביע ליד רהט, כי השבט שלו או חלק גדול מהשבט מתגורר ברהט. האם לזה ייקרא אפשרות סבירה להצביע?

היו"ר ראובן ריבלין:

תודה. חבר הכנסת פרוש, בבקשה. הנה, אתה רואה, חבר הכנסת דהאמשה, אפשר לנסח שאלה בצורה הכי קצרה.

מאיר פרוש (אגודת ישראל - יהדות התורה והשבת):

אדוני היושב-ראש, גברתי השרה, בתשובה על השאילתא הקודמת שלי ניסית לשבח את עובדי משרדך על כך שהם פועלים ללא כל דופי. איך את מסבירה שהסניגורית הציבורית יצאה חוצץ נגד האיפה ואיפה במשרדך בכל מה שקשור להתנתקות - - -

היו"ר ראובן ריבלין:

חבר הכנסת פרוש, נא לכבות את המיקרופון. חבר הכנסת פרוש, אדוני עושה את סמכותי פלסתר. אדוני ביקש לשאול שאלה נוספת. יכול להיות שהיו חברי כנסת שרצו באמת לשאול בעניין הבחירות, אבל חבר הכנסת פרוש, אדוני ידיו רב לו במעשה הפרלמנט. מדוע לקלקל את השורה? גברתי השרה, בבקשה.

שרת המשפטים ציפי לבני:

לשאלה שנשאלה עניינית, מטבע הדברים אנחנו עוסקים דווקא ברצון לאפשר לאותם אזרחים לממש את זכות הבחירה שלהם, וכאמור הדבר ייעשה במקום שוועדת הבחירות המרכזית תחשוב שהוא המקום הנכון יותר. חבל לנצל את ההזדמנות החגיגית הזאת כדי לקבע מעמד כזה או אחר בוויכוח אחר שנטוש בעניין הזה.

השאלה השנייה לא רק שהיא איננה ממין העניין ברמה הפרוצדורלית, אלא היא פשוט איננה אמת.

היו"ר ראובן ריבלין:

של מי? של חבר הכנסת פרוש?

שרת המשפטים ציפי לבני:

כן.

היו"ר ראובן ריבלין:

אני מבקש לא לענות. חבר הכנסת פרוש, יכול להיות ששאלתו חשובה, אבל לא בנושא זה.

שרת המשפטים ציפי לבני:

כן, אלא שהיא איננה אמת. אני חייבת להבהיר שהסניגורית הציבורית הראשית לא אמרה את הדברים שאמר חבר הכנסת פרוש. חולק, פורסם איזה מסמך פנימי בלתי חתום.

היו"ר ראובן ריבלין:

אני מאוד מודה לשרה. אני מאוד מודה לשרה, כי אחרת אני אצטרך לתת לו אפשרות - - -

שרת המשפטים ציפי לבני:

אז אני אסתפק בזה.

היו"ר ראובן ריבלין:

תודה רבה. חבר הכנסת פרוש, אתה יכול לבקש ממני שאלה, אני אשקול, אולי אני אאשר אותה. אבל לא יכולים בשאילתא של דהאמשה - לערבב פרוש בדהאמשה.

חבר הכנסת דהאמשה, נדמה לי שוועדת הבחירות המרכזית היא הכתובת לשאלה השנייה שלך.

שרת המשפטים תשיב על שאילתא בעל-פה 317, שהגיש לשר האוצר חבר הכנסת יעקב מרגי, בנושא: ביטול מס ערך מוסף על המזון.


317. ביטול מס ערך מוסף על המזון

יעקב מרגי (ש"ס):

אדוני היושב-ראש, גברתי השרה, בנק ישראל מתנגד ליוזמת לשכת ראש הממשלה לבטל מס ערך מוסף על מוצרי מזון. לדברי אנשי המחקר בבנק, מצעד זה ייהנו העשירים דווקא. הם מצדדים בסיוע לשכבות החלשות דרך מס הכנסה שלילי.

רצוני לשאול:

1. מה היא עמדת משרדך בנושא?

2. מי אמור להכריע במחלוקת המקצועית שבין בנק ישראל למשרד ראש הממשלה?

שרת המשפטים ציפי לבני:

אני עונה, אכן, בשם משרד האוצר במקרה הזה, ואין לי יומרות כאלה, זה איננו משרדי.

1-2. משרד האוצר מתנגד לפטור האמור מהסיבות האלה:

המערכת הנוכחית פשוטה ויעילה. הכנסת שיעורי מס דיפרנציאליים תביא להקטנה משמעותית ביעילותה תוך פגיעה קשה במערך האכיפה בגין הפטור האמור.

מתן פטור ממע"מ על מוצרי מזון תביא להפחתת מחירים זניחה וזמנית. נתון זה מגובה במחקרים שנעשו באיחוד האירופי. אפקטיביות המהלך בכל הנוגע לצמצום הפערים החברתיים-הכלכליים נמוכה ביותר. חלק קטן בלבד מההטבה יתגלגל לקבוצות העניות.

חוזקה של שיטת המע"מ הוא באחידותה – כל סטייה עלולה להביא לפריצה של החוק ולגל של בקשות לפטורים, למשל - תרופות, ספרי לימוד, אביזרים לנכים ועוד כהנה וכהנה פריטים,  שגם מטרתנו היא לאפשר למי שאין לו, לרכוש אותם בזול, יחסית כמובן.

עלות המהלך, לרבות אומדן של זליגת הכנסות בגין הפטור האמור, עלול להגיע ל-6-6.5 מיליארדים.

לסיכום, כך דברי האוצר, מדובר במהלך בעלות תקציבית גבוהה עם יעילות כלכלית נמוכה, שיפגע פגיעה קשה במערך האכיפה. גם הנציבות הכלכלית באיחוד האירופי וקרן המטבע מתנגדות למהלך שכזה.

היו"ר ראובן ריבלין:

בבקשה, חבר הכנסת מרגי, שאלה נוספת.

יעקב מרגי (ש"ס):

גברתי השרה, רק להזכיר לך, אני הייתי חייב להיצמד לתקנון ולקרוא את השאילתא כמו שהיא מנוסחת. עכשיו השאלה - אני אומר, עם כל הכבוד לכל הארגונים ולכל הגופים הכלכליים שמתנגדים לצעד זה, אני חושב שדוח "מרכז אדוה", שפורסם אתמול, מדבר בעד עצמו. ראש הממשלה מכיר בחשיבות של הנושא הזה. החשש הוא שעד שתהיה הסכמה בין שני המשרדים, העניים ימשיכו להיות עניים והחברה שלנו תמשיך להיפגע.

היו"ר ראובן ריבלין:

זאת הצהרה שהשרה לא יכולה להשיב עליה.

יעקב מרגי (ש"ס):

השאלה, מתי תיושב מחלוקת זו?

שרת המשפטים ציפי לבני:

אין לי מה להוסיף.

היו"ר ראובן ריבלין:

השרה ענתה על השאלה לגופה. כמובן, יש הצהרה של חבר הכנסת מרגי. חבר הכנסת דהאמשה, בבקשה.

עבד-אלמאלכ דהאמשה (רע"ם):

כבוד היושב-ראש, גברתי השרה, לעתים אי-אפשר להבין את הכלכלנים הגדולים האלה שבשמים, של בנק ישראל ועוד. ולא פלא שהמיליארדים של ה"צמיחה" הולכים דווקא אליהם.

אני שואל, איך אפשר להתנגד להורדת ערך מוסף על מוצרי מזון? הרי מי נהנה מזה? העשירים? להוריד מס ערך מוסף על לחם, על קמח, על אורז, על סוכר. אלה דברים חיוניים, ולכן למה לא להוריד באמת את מס ערך מוסף על המוצרים האלה, ועל הקמח במיוחד? כאשר הלחם מסובסד, הקמח שהערבים אופים אינו מסובסד, או אינו מסובסד דיו.

היו"ר ראובן ריבלין:

השרה תשיב.

שרת המשפטים ציפי לבני:

לא, נדמה שהתשובה ניתנה כבר בשאילתא המקורית. כל המוסיף גורע, מבחינתי כרגע.

היו"ר ראובן ריבלין:

תודה רבה. כבוד שרת המשפטים תשיב על שאילתא בעל-פה שהוגשה לשר הבינוי והשיכון, של חבר הכנסת יורי שטרן, בנושא: סיוע בשכר דירה. בבקשה, אדוני.


318. סיוע בשכר דירה

יורי שטרן (האיחוד הלאומי - ישראל ביתנו):

כבוד השרה, את באמת השרה המתאימה - - -

היו"ר ראובן ריבלין:

לא, לא, להקריא.

יורי שטרן (האיחוד הלאומי - ישראל ביתנו):

כי היא גם שרת הקליטה.

עולים שעלו ארצה בין 1 בספטמבר 1989 ל-31 בדצמבר 1996, אשר מוכרים כזכאים לסיוע בשכר דירה ממשרדך, זכאים לכך רק במשך 15 שנה מתאריך עלייתם.

ברצוני לשאול:

1. מה קורה לאנשים הממשיכים לקבל הבטחת הכנסה ועדיין מתגוררים בשכירות, שזכאותם לסיוע בשכר דירה מסתיימת?

2. לאיזה סיוע הם זכאים מהמדינה?

היו"ר ראובן ריבלין:

תודה. חבר הכנסת שטרן, תוכל להרחיב.

שרת המשפטים ציפי לבני:

1-2. התשובה קצת ארוכה ואולי מייגעת מבחינת הנתונים, אבל חבר הכנסת שטרן מכיר את כל נבכיהם. כיום, עולים שעלו ארצה בין 1 בספטמבר 1989 ל-31 בדצמבר 1996, שמוכרים כזכאים לסיוע בשכר דירה, זכאים לכך במשך 15 שנה מתאריך עלייתם.

השאלה הראשונה היתה: מה קורה לאנשים שממשיכים לקבל הבטחת הכנסה ועדיין מתגוררים בשכירות שזכאותם לסיוע בשכר דירה מסתיימת? התשובה היא: אין שינוי בזכאותם. זכאותם לסיוע בשכר דירה אינה נפגעת.

השאלה השנייה היתה: לאיזה סיוע הם זכאים מהמדינה? התשובה היא כזאת: הסיוע למתקיימים מקצבאות קיום: קשישים – גובה הסיוע לקשישים נקבע לפי המאפיינים הבאים: יחיד או זוג, גר עם קרוב משפחה או אינו מתגורר עם קרוב משפחה. קרוב משפחה הוא אב, אם, בן, בת, חתן, כלה, בן או בת-זוג לשעבר וידוע בציבור. אם מדובר ביחיד והוא מתגורר בלי קרוב משפחה, הוא מקבל 763 שקלים. ואם מדובר בזוג - 1,004 שקלים. אם אותו אדם גר עם קרוב משפחה - זה 661 שקלים,  ואם מדובר בזוג – 883 שקלים.

לגבי סיוע למתקיימים מקצבאות אי-כושר השתכרות בשיעור 75% או יותר, דהיינו נכים, גובה הסיוע הוא כדלקמן: יחיד - 650 שקלים, זוג בלי ילדים - 950  שקלים, משפחה עם ילד או ילדים - 1,170 שקלים.

סיוע לזכאים אחרים המתקיימים מהבטחת הכנסה: יש להבחין בין זכאי ממשיך לזכאי חדש, אם מדובר ביחיד עם משפחה, עם או בלי ילדים, וגם בהתייחס לשיעור הגמלה מביטוח לאומי. לזכאים בגיל 55 או יותר, הסיוע קבוע לאורך שנים, ולאחרים פוחת הסיוע לאחר 36 חודשי סיוע, כמצוין. אני מקריאה עכשיו מתוך טבלה. אולי אעביר את הטבלה לשואל.

יורי שטרן (האיחוד הלאומי - ישראל ביתנו):

כבוד השרה, אין טעם במספרים. השאלה היא בסיסית.

היו"ר ראובן ריבלין:

תודה רבה. את יכולה להעביר לו אחר כך.

שרת המשפטים ציפי לבני:

אני אעביר לך את הטבלאות.

היו"ר ראובן ריבלין:

השאלה הנוספת.

יורי שטרן (האיחוד הלאומי - ישראל ביתנו):

האם הבנתי נכון מתוך התשובה שלך, שבתום 15 שנה מאז עלייתם של האנשים האלה, הסיוע שהם מקבלים אינו יורד?

שרת המשפטים ציפי לבני:

אתה מדבר על אנשים שמקבלים הבטחת הכנסה?

יורי שטרן (האיחוד הלאומי - ישראל ביתנו):

כן.

שרת המשפטים ציפי לבני:

אין פגיעה. יש כאן טבלאות שמציינות על-פי אילו קריטריונים זה עובד. אני אתן לך את כל הטבלה.

היו"ר ראובן ריבלין:

תודה רבה. אני מאוד מודה לשרת המשפטים בשבתה כמשיבה גם בשם שר הפנים ושר השיכון וכו' וכו'.

חבר הכנסת בייגה שוחט, היום אנחנו עומדים להיפרד ממך, אף שעדיין לא התפטרת מהכנסת. אני רואה שהתפטרותך מעוררת התרגשות רבה ויציע העיתונות מלא מפה לפה. אבל אני מוכרח לומר לך, שעל-פי תקנון הכנסת אני מחויב להשביע חבר כנסת חדש בהזדמנות הראשונה שאני יכול לעשות זאת, כאשר הוא כמובן מופיע במליאה.


הצהרת אמונים של חברת הכנסת פנינה רוזנבלום

היו"ר ראובן ריבלין:

רבותי חברי הכנסת, בשבת, בשעה 10:52, עברו 48 שעות מהתפטרותו של חבר הכנסת השר צחי הנגבי. אולם, מובן שההתפטרות נכנסה לתוקף רק במוצאי-שבת בשעה 22:00; עד אז יכול היה צחי הנגבי, מאז יצאה השבת, לחזור בו מהתפטרותו.

חברי הכנסת, אני מתכבד להודיע לכנסת, שעל-פי סעיף 42 לחוק-יסוד: הכנסת, עם התפטרותו של חבר הכנסת צחי הנגבי מן הכנסת, שנכנסה לתוקף במוצאי-שבת, ט' בכסלו התשס"ו, 10 בדצמבר 2005 למניינם, תבוא במקומו הגברת פנינה רוזנבלום מסיעת הליכוד.

בהתאם לסעיף 15(א) לחוק-יסוד: הכנסת, אני מזמין את הגברת פנינה רוזנבלום לעלות לבמה. בבקשה, גברתי. שלום וברוכה הבאה.

גברת רוזנבלום, אקרא בפנייך את הצהרת האמונים של חבר הכנסת, ואת תשיבי "מתחייבת אני". וזה נוסח ההצהרה: אני מתחייבת לשמור אמונים למדינת ישראל ולמלא באמונה את שליחותי בכנסת.

פנינה רוזנבלום (הליכוד):

מתחייבת אני.

היו"ר ראובן ריבלין:

תודה רבה. גברתי, בהתאם למסורת שקנתה לה שביתה, את יכולה לומר כמה מלים לחברי הכנסת, וכמובן לאלה שנזדמנו לכאן בזכותו של בייגה שוחט, שיוכלו גם הם לשמוע.

פנינה רוזנבלום (הליכוד):

תודה רבה, כבוד היושב-ראש. אני נרגשת ומרגישה כבוד גדול להיות חברת הכנסת. ב-1999 רצתי לכנסת כמפלגה שהביאה 45,000 איש ואשה שהצביעו בשבילי. היו חסרים לי 3,000 קולות להיכנס עם שני מנדטים. היתה לי גאווה. הרגשתי מה שאני מרגישה מאז ועד היום, שכל אחד מאתנו, בדרך זו או אחרת, חייב לתרום מזמנו כדי לשרת נאמנה את הציבור בישראל.

מה שעומד על סדר-היום שלי בראש ובראשונה זה לדאוג בנושאים של המצוקות הקשות. המלחמה האמיתית שלנו היא לא רק ביטחונית, היא מלחמה יומיומית של הישרדות, על הקיום שלנו. אם לא נשים את זה בראש ובראשונה על סדר-היום, נמצא את עצמנו במלחמה שעוד לא הכרנו.

זה לא סוד שהייתי בעד ההתנתקות. אני בעד המשך תהליך השלום. אני מקווה ששכנינו ישכילו לדעת שאין דרך אחרת, אלא רק שלום ללא טרור. ירושלים מאוחדת, ולא ניתן לחלקה.

אני רואה את עצמי לוקחת חלק במלחמה בסמים, בפשע, באלימות בקרב הנוער. חשוב לי גם לקדם נשים ולדחוף אותן קדימה בכל תחום של חיינו. עם זאת, חשוב מאוד להילחם באלימות נגד נשים.

הזמן שלי קצר בקדנציה הזאת ולא אוכל לעשות הרבה, אך אני מקווה שאוכל להיבחר בבחירות הקרובות, כדי לנסות להגשים את המטרות שהצבתי לי.

החשוב בעיני מכול הוא, שכל אדם במדינת ישראל יוכל להזדקן בכבוד. אני מאוד אוהבת את המדינה שלי, ואעשה הכול כדי שלכולנו יהיה טוב יותר.

לסיום, אני רוצה להודות לבעלי ולילדי, שנותנים לי את הכוח, לאחותי, שנבצר ממנה להיות כאן אתי, ולאמי זיכרונה לברכה, שאני בטוחה שברגעים אלה בשמים היא מאוד גאה בי. תודה רבה לכולם.

היו"ר ראובן ריבלין:

תודה רבה לחברת הכנסת פנינה רוזנבלום.


שאילתות בעל-פה

היו"ר ראובן ריבלין:

רבותי חברי הכנסת, אנחנו ממשיכים בסדר-היום. סגן שר החינוך ישיב על שאילתא בעל-פה של חברת הכנסת גילה פינקלשטיין.

סגן שרת החינוך, התרבות והספורט מגלי והבה:

אדוני היושב-ראש, הרשה לי בפתח דברי לברך את חברת הכנסת הטרייה פנינה רוזנבלום. פנינה רוזנבלום ידועה כאשת ציבור, שנאבקת שנים רבות למען האמונות שלה ותרמה רבות למאבק הנשי ולשוויון. זה הדבר שאכן היא הביאה אתה לכנסת, וכמובן, תגבור הייצוג הנשי. היא ניסתה להיכנס, והיום אנחנו מברכים אותה על הצטרפותה לכנסת ישראל ומאחלים לה הצלחה בהמשך דרכה.

היו"ר ראובן ריבלין:

תודה. סגן שרת החינוך ישיב על שאילתא בעל-פה של חברת הכנסת גילה פינקלשטיין.

319. איחוד המכללות הדתיות לחינוך

גילה פינקלשטיין (מפד"ל):

אדוני היושב-ראש, סגן השרה, הובא לידיעתי כי בעקבות המלצת ועדת-תומר, מופעלים לחצים לאיחוד מכללות דתיות לחינוך, בעוד המכללות הרגילות נהנות מדחיית מועד איחודן. מנהלי המכללות מדווחים על התניית הרישום לשנת הלימודים התשס"ז באיחוד זה.

רצוני לשאול:

1. האם המידע נכון?

2. אם כן – מה היא הסיבה ליחס השונה הננקט כלפי המכללות הדתיות?

היו"ר ראובן ריבלין:

בבקשה.

סגן שרת החינוך, התרבות והספורט מגלי והבה:

אדוני היושב-ראש, אני מתכבד להשיב על השאילתא של חברת הכנסת גילה פינקלשטיין.

1. המידע שהובא לידיעתך, חברת הכנסת פינקלשטיין, אינו מבוסס ואינו תואם את המציאות. אכן, בעקבות המלצות ועדת-תומר לצמצום מספר המכללות לחינוך, עושה האגף להכשרת עובדי הוראה במשרד החינוך כל מאמץ לקדם את איחודן של כל המכללות לחינוך שהחליטו להתאחד זו עם זו או לחלופין עם מוסד אקדמי כללי, כמו למשל מכללת סמינר הקיבוצים והמכללה להוראת הטכנולוגיה, הנמצאות בתהליכי איחוד מתקדמים, וכן מכללת "אחווה" לחינוך ומכללת "אחווה" מיסודה של אוניברסיטת בן-גוריון, שכבר גיבשו ביניהן מודל עקרוני לאיחוד.

קידום האיחוד נעשה אפוא לגבי כל המכללות. עם זאת, המכללות המשתלבות עם מוסדות אקדמיים כלליים ממתינות להנחיות שתינתנה בעקבות עבודתן של ועדות בראשות פרופסור גרוסמן - מודל תקצוב, ופרופסור טלר - מודל שילוב. בכל מקרה, אם תתקבל החלטה על דחיית האיחוד של מכללה זו או אחרת, מסיבה מוצדקת, הדבר ייעשה באופן ענייני ובשום פנים ואופן לא על-פי השתייכות מגזרית, כללית או דתית.

2. התשובה על שאלה 1 מייתרת שאלה זו. תודה.

היו"ר ראובן ריבלין:

שאלה נוספת לחברת הכנסת גילה פינקלשטיין, ואחריה – שאלה לחבר הכנסת זבולון אורלב.

גילה פינקלשטיין (מפד"ל):

אני מאוד מצטערת. האיחוד היחיד שאכן התקיים זה אותו איחוד של המכללה להוראה טכנולוגית, שהיא מכללה מאוד קטנה, שהיא מאוד קרובה. זה האיחוד היחיד שמדובר עליו. לשאר המכללות הלא-דתיות נאמר, שתהיה חשיבה חדשה לאחר הבחירות, ועכשיו הן לא צריכות להתאחד. רק למכללות הדתיות ניתן תאריך, ונאמר להן שהן חייבות להתאחד, ומעבירים אותן משום-מה לעיר לוד. האם הציבור הדתי-לאומי ביקש לעבור ללוד? מדוע דווקא ללוד? מאיזו סיבה?

היו"ר ראובן ריבלין:

תודה. שאלתך מובנת. חבר הכנסת אורלב, בבקשה, שאלה נוספת.

זבולון אורלב (מפד"ל):

אדוני היושב-ראש, חברי חברי הכנסת, למהומה שגרם משרד החינוך בסוגיית האיחוד יש תוצאה אחת, והיא ששיעור הרישום למכללות השנה קטן מאוד, בעשרות אחוזים, בהשוואה לשנים קודמות. האם המשרד מודע לכך, או חס וחלילה יימשך הרס מערכת החינוך, כפי שנעשה בקדנציה האחרונה?

סגן שרת החינוך, התרבות והספורט מגלי והבה:

אדוני היושב-ראש, אתחיל משאלתו של חבר הכנסת אורלב. דווקא להיפך, האיחוד בא לחסוך, מכיוון שיש אינפלציה במספר הנרשמים למוסדות החינוך, למכללות לחינוך, ואנחנו מייצרים יותר מורים מאשר דרוש לבתי-הספר. לכן בא האיחוד - א. על מנת לצמצם הוצאות; ב. על מנת שלנרשמים יימצא מקום עבודה בהמשך. הבעיה אינה הרישום הנמוך, אלא שמשרד החינוך מוצף בדרישות למשרות ולעבודה, והמשרד לא יכול להיענות להן. לכן אנשים פונים לדרכים אחרות ואנחנו מעודדים את זה.

לגבי שאלתך, חברת הכנסת פינקלשטיין, משרד החינוך – כפי שהצגתי בתשובתי – מתייחס לכל המכללות בשוויון. יש מכללות שהן אכן בדרך לאיחוד. אותה מכללה שציינת, שכביכול כיוון שהיא משתייכת למגזר זה או אחר גם תהיה בדרך לאיחוד - ניישם את ההחלטות האלה בהתאם להמלצות של ועדות מקצועיות למען חינוך יותר טוב בישראל.

היו"ר ראובן ריבלין:

תודה לסגן השרה.


הצעת חוק לתיקון פקודת העיריות (מס' 107), התשס"ו-2005
[מס' כ/102; "דברי הכנסת", חוב' ה', עמ' 26666;  נספחות.]
(קריאה שנייה וקריאה שלישית)


היו"ר ראובן ריבלין:

רבותי חברי הכנסת, אנחנו עוברים להצעת חוק לתיקון פקודת העיריות (מס' 107) - קריאה שנייה ושלישית. יושב-ראש ועדת הפנים ואיכות הסביבה, חבר הכנסת גאלב מג'אדלה, בבקשה. אין הסתייגויות לחוק זה.

גאלב מג'אדלה (יו"ר ועדת הפנים ואיכות הסביבה):

יש, של חבר הכנסת סלומינסקי.

היו"ר ראובן ריבלין:

הוא אינו נוכח באולם. סליחה, הוא ישנו. האם לאדוני יש הסתייגות לחוק זה? אדוני מתכוון לנמק אותה?

גאלב מג'אדלה (יו"ר ועדת הפנים ואיכות הסביבה):

אדוני היושב-ראש, מכובדי חברי הכנסת, אני מתכבד להביא בפני הכנסת לקריאה שנייה ולקריאה שלישית את הצעת החוק לתיקון פקודת העיריות (תיקון מס' 107), התשס"ו-2005, מטעם חבר הכנסת איתן כבל.

סעיף 167(ג1) לפקודת העיריות קובע, כי מי שכיהן כחבר מועצה לא ימונה ולא יכהן כמבקר עירייה בשום עירייה אלא אם כן עברו עשר שנים מתום כהונתו כחבר מועצה. בהצעת החוק שלפנינו מוצע לקצר את תקופת הצינון הנדרשת מחבר מועצה לשעבר המבקש להתמנות למבקר עירייה בעירייה אחרת מעשר שנים לחמש שנים. על-פי ההצעה, תקופת הצינון של חבר מועצה לשעבר המבקש להתמנות למבקר עירייה בעירייה שבה כיהן תיוותר בעינה - עשר שנים.

להצעת חוק זו הוגשה הסתייגות של חבר הכנסת ניסן סלומינסקי, ואני אציג אותה ואומר את דעתי עליה.

היו"ר ראובן ריבלין:

הוא יציג אותה ואתה תוכל להשיב. חבר הכנסת סלומינסקי - בבקשה, אדוני.

ניסן סלומינסקי (מפד"ל):

אדוני היושב-ראש, אדוני יושב-ראש הוועדה, חברי חברי הכנסת, הצעת החוק המוצעת היא הצעה ראויה. כולנו רגישים לנושא הביקורת הפנימית, וודאי שאנחנו לא חושבים שאדם שכיהן ברשות מקומית כחבר המועצה, מייד עם תום תקופת כהונתו יוכל לכהן באותה רשות כמבקר הפנים שלה. צריך תקופת צינון, ותקופת הצינון של עשר שנים היא ראויה.

מצד שני, מאוד לא סביר שאם הוא רוצה לכהן בעירייה שנמצאת בקצה השני של המדינה כמבקר פנים, ויש לו כל הכישורים הנדרשים ממבקר פנים, הוא לא יוכל לעשות את זה כיוון שהוא היה חבר מועצה ברשות אחרת. בסך הכול, חברי המועצה הם מתנדבים, אנשים שתורמים מכוחם, ממרצם ומזמנם לטובת הציבור, וברוב הגדול של המקומות הם אפילו לא אנשים פוליטיים. היום ברוב המקומות חברי מועצות הערים הם לא אנשים פוליטיים, הם לא רצים דרך המפלגות המסורתיות.

לכן באה ההסתייגות שלי, שאני חושב שהיא גם מקובלת על שאר חברי. היא אומרת שבמקום חמש שנים של צינון למי שרוצה לכהן בעיר אחרת, יהיו רק שנתיים של תקופת צינון. אני מבקש דבר נוסף, שתקופת הצינון תחול רק על מי שרוצה לכהן בעיריות שגובלות באותה רשות מקומית, כי במקרה כזה יש אולי אפשרות לחשוב שנוצרו קשרים בהיותו חבר מועצת העיר עם הערים מסביבו. אבל כל הערים שבמרחק גדול מאוד – לדוגמה, חבר מועצת ראש-העין רוצה להתמנות למבקר פנים באילת. אין שום קשר, ולכן לא צריכה להיות שום מגבלה. לכן ההסתייגות השנייה היא, שבמקום "בערים אחרות" יהיה כתוב "בערים הגובלות".

זאת הסתייגותי, ואני מקווה מאוד שחברי יקבלו אותה, כי הצעת החוק ראויה, ואם נוסיף את ההסתייגויות היא תהיה ראויה מאוד.

היו"ר ראובן ריבלין:

תודה לחבר הכנסת סלומינסקי. האם כבוד יושב-ראש הוועדה רוצה להשיב? בבקשה.

גאלב מג'אדלה (יו"ר ועדת הפנים ואיכות הסביבה):

אדוני היושב-ראש, מכובדי חברי הכנסת, חבר הכנסת סלומינסקי העלה את ההסתייגות שלו בוועדה, היתה התלבטות ובסופו של דבר יש נטייה בוועדה לקבל את ההסתייגות. על כן, אדוני היושב-ראש, אני מבקש לקבל את ההסתייגות ולצרף אותה לקריאה שנייה ושלישית. תודה.

היו"ר ראובן ריבלין:

אחרי שהיא תתקבל אשאל אותך ואתה תסכים.

רבותי חברי הכנסת, מסתייגים נוספים לא נוכחים, ולכן נעבור להצבעה. זה סעיף 1 שעליו יש הסתייגות, ולכן נצביע על ההסתייגות של חבר הכנסת ניסן סלומינסקי לסעיף 1, שהוא הסעיף היחיד. מי בעד הסתייגותו של חבר הכנסת סלומינסקי? נא להצביע.

הצבעה מס' 1

בעד ההסתייגות –  27
נגד –  1
נמנעים – 1
ההסתייגות של חבר הכנסת ניסן סלומינסקי לסעיף 1 נתקבלה.

היו"ר ראובן ריבלין:

בעד - 27, אחד נגד ואחד נמנע. אני קובע שהסתייגותו של חבר הכנסת סלומינסקי נתקבלה.

לכן, אני שואל את יושב-ראש הוועדה, האם אדוני רוצה שאצביע על ההצעה עם ההסתייגות? זאת אומרת, הצעת הוועדה עכשיו כוללת את ההסתייגות - אתה מסכים שאצביע עליה?

ובכן, רבותי, אנחנו מצביעים בקריאה שנייה על סעיף 1 כהצעת הוועדה, עם ההסתייגות של חבר הכנסת סלומינסקי, שנתקבלה. נא להצביע. מי בעד? מי נגד? מי נמנע?

הצבעה מס' 2

בעד סעיף 1 – 27
נגד – אין
נמנעים – 1
סעיף 1, כהצעת הוועדה ועם ההסתייגות שנתקבלה, נתקבל.


היו"ר ראובן ריבלין:

27 בעד, אין מתנגדים, נמנע אחד. אני קובע שהצעת החוק עברה בקריאה שנייה.

אנחנו עוברים לקריאה שלישית. נא להצביע על הצעת חוק לתיקון פקודת העיריות (מס' 107), התשס"ו-2005. מי בעד? מי נגד? מי נמנע?


הצבעה מס' 3

בעד החוק – 27
נגד – 1
נמנעים – 1
חוק לתיקון פקודת העיריות (מס' 107), התשס"ו-2005, נתקבל.

היו"ר ראובן ריבלין:

27 בעד, אחד נגד, אחד נמנע. אני קובע שהצעת חוק לתיקון פקודת העיריות (מס' 107), התשס"ו-2005, עברה בקריאה שלישית והיא תיכנס לספר החוקים.

חבר הכנסת מג'אדלה, בבקשה.

גאלב מג'אדלה (יו"ר ועדת הפנים ואיכות הסביבה):

אדוני היושב-ראש, מכובדי חברי הכנסת, רציתי להודות לחברי הכנסת איתן כבל וניסן סלומינסקי וגם לחברי הוועדה, לצוות הוועדה וליועץ המשפטי. לכולם תודה רבה.


הצעת חוק הרשות לפיתוח ולקידום התרבות, התיירות וקשרי החוץ של ירושלים, התשס"ו-2005
[מס' כ/104; "דברי הכנסת", חוב' ה', עמ' 26715;  נספחות.]
(קריאה שנייה וקריאה שלישית)


היו"ר ראובן ריבלין:

אנחנו ממשיכים בסדר-היום. אני מזמין את חבר הכנסת אברהם פורז, יושב-ראש ועדת החינוך, התרבות והספורט, להציג לקריאה שנייה ושלישית את חוק הרשות לפיתוח ולקידום התרבות, התיירות וקשרי החוץ של ירושלים.

הצעת החוק נתמכה על-ידי הממשלה, עברה את החלטת הממשלה ביום היסטורי שהוא יום כ"ח באייר תשס"ה, וכמובן היא לא בעלות תקציבית, שכן כל הקמת הרשות לא תהיה ממומנת מתקציב המדינה באופן ישיר. בבקשה.

אברהם פורז (יו"ר ועדת החינוך, התרבות והספורט):

אדוני היושב-ראש, חברי הכנסת, הנני מתכבד להביא בפני הכנסת לקריאה שנייה ולקריאה שלישית את הצעת חוק הרשות לפיתוח ולקידום התרבות, התיירות וקשרי החוץ של ירושלים.

עושרה התרבותי והרוחני של העיר ירושלים הוא הנכס העיקרי שלה. הצעת חוק זו, שיזם חבר הכנסת רוני בר-און, מבקשת להקים רשות שתפקידיה יהיו לפתח ולקדם את התרבות, התיירות וקשרי החוץ של ירושלים.

יצוין כי חוק הרשות לפיתוח ירושלים, שחוקק בשנת התשמ"ח-1988, נתן מענה על הצורך בפיתוח הכלכלי-התשתיתי של העיר. מאז פעלה הרשות לפיתוח ירושלים שהוקמה מכוח החוק האמור למען פיתוח התשתיות הפיזיות והכלכליות של העיר. אירועי השנים האחרונות חידדו את הצורך גם בהשקעה ובפיתוח של מפעלי התרבות על כל היבטיהם, של התיירות ושל קשרי החוץ של העיר. על כן מוצע כי לצד הרשות לפיתוח ירושלים, אשר עוסקת, כאמור, בפיתוח התשתיות הפיזיות והכלכליות של העיר, תוקם רשות נוספת אשר תעסוק בפיתוח ובקידום התשתיות התרבותיות והרוחניות שלה, לרבות בתחומי התיירות וקשרי החוץ.

הצעת החוק מקימה את הרשות, שהיא תאגיד, קובעת שמקום מושבה יהיה בירושלים ומפרטת את תפקידיה, סמכויותיה והרכב מוסדותיה.

תחום התרבות יהיה תחום מרכזי בין תחומי פעילותה של הרשות. בהקשר זה מוצע גם כי, בין היתר, יהיה לרשות תפקיד בחיזוק ובפיתוח המוסדות השונים השוכנים בירושלים כגון "יד ושם", מוזיאון ישראל, יד יצחק בן-צבי, מרכז מורשת בגין ובית-הכנסת הגדול. כמו-כן תוכל הרשות ליזום, להפעיל ולסייע בארגון ובקיום של מפעלי ואירועי תרבות ייחודיים לעיר ירושלים, דוגמת פסטיבל ישראל, אירועי יום ירושלים וכיוצא באלה.

בתחום התיירות תוכל הרשות לפעול לשם תכנון, הקמה והפעלה של שירותי התיירות בעיר, וכן לעסוק בתיאום בין כל הגורמים המעורבים בטיפול בתיירות הנכנסת, המקומית והזרה. כמו כן, באמצעות הקמת מערך מקצועי ומשוכלל של קשרי חוץ ניתן יהיה לחזק את מעמדה הבין-לאומי הייחודי של ירושלים ולקדם את הגשמת הפוטנציאל הרב בתחום תיירות החוץ.

אני מבקש מחברי הבית לדחות את ההסתייגויות ולאשר בקריאה שנייה ובקריאה שלישית את הצעת החוק כפי שאושרה על-ידי הוועדה. תודה.

היו"ר ראובן ריבלין:

אני מאוד מודה ליושב-ראש ועדת החינוך, התרבות והספורט. יש שלושה מסתייגים, אשר תכלית הסתייגותם להבחין בין ירושלים לירושלים, וירושלים היא אחת. כמובן, זכותם להציג את הסתייגותם, אבל הם אינם נוכחים. משבחרו שלא להיות נוכחים, הרי שכנראה ויתרו על הסתייגותם, או על כל פנים, אין הסתייגות קיימת בפנינו. לכן, אנחנו נצביע על הצעת החוק כמקשה אחת בקריאה שנייה.

רבותי חברי הכנסת, הצעת חוק הרשות לפיתוח ולקידום התרבות, התיירות וקשרי החוץ של ירושלים, התשס"ו-2005 - מי בעד? מי נגד? מי נמנע? נא להצביע.

אברהם פורז (יו"ר ועדת החינוך, התרבות והספורט):

אדוני היושב-ראש - - -

היו"ר ראובן ריבלין:

אני אתן הזדמנות לאחר מכן.

הצבעה מס' 4

בעד סעיפים 1-24 – 16
נגד – 1
נמנעים - אין

היו"ר ראובן ריבלין:

אני חוזר על ההצבעה. ראויה ירושלים שההצבעה תהיה ברוב עם והדר.

חיים אורון (מרצ-יחד):

ירושלים שאוחדה לה יחדיו ולא תחולק לעולם.

היו"ר ראובן ריבלין:

בשנת 1988 שמעתי את תחזיותיך. למגינת לבי, אתה צדקת, אבל אני מקווה שלפחות לא יגיע היום - כי בשנת 1988 אתה עוד חשבת, עם תנועתך, שירושלים לא תחולק, אז. אבל אתה צודק, היום אני כבר לא אומר כלום.

חיים אורון (מרצ-יחד):

מבחינה מסוימת היא לא תחולק, מבחינה אחרת – כן.

היו"ר ראובן ריבלין:

גם אם היא תחולק הפעם, זה לא דבר שהוא נצחי. והיא גם לא תחולק – אני מקווה – אף פעם. אנחנו המאמינים מדברים על אמונתנו.

רבותי חברי הכנסת, אני מצביע בקריאה שנייה. מי בעד? מי נגד? מי נמנע?

גלעד ארדן (הליכוד):

בקריאה שלישית.

היו"ר ראובן ריבלין:

לא, בקריאה שנייה, אני חוזר על ההצבעה.

הצבעה מס' 5

בעד סעיפים 1-24 – 37
נגד – 1
נמנעים - אין
סעיפים 1-24 נתקבלו.

היו"ר ראובן ריבלין:

37 בעד, אחד נגד, אין נמנעים. אני קובע שהצעת החוק הרשות לפיתוח ולקידום התרבות, התיירות וקשרי החוץ של ירושלים עברה בקריאה שנייה.

אני עובר מייד להצבעה בקריאה שלישית. מי בעד? מי נגד? מי נמנע? נא להצביע.

הצבעה מס' 6

בעד החוק – 36
נגד – 2
נמנעים – אין
חוק הרשות לפיתוח ולקידום התרבות, התיירות וקשרי החוץ של ירושלים, התשס"ו-2005, נתקבל.

היו"ר ראובן ריבלין:

36 בעד, שניים נגד, אין נמנעים. אני קובע שחוק הרשות לפיתוח ולקידום התרבות, התיירות וקשרי החוץ של ירושלים, התשס"ו-2005, ייכנס לספר החוקים, שכן הוא עבר בקריאה שלישית. תודה רבה.

חבר הכנסת בר-און – בבקשה, אדוני.

צבי הנדל (האיחוד הלאומי - ישראל ביתנו):

אדוני היושב-ראש, עד שהוא עולה, מי שהלך "קדימה", יכול עכשיו, בעקבות חלוקת ירושלים, ללכת אחורה?

היו"ר ראובן ריבלין:

אני לא יכול אפילו להעלות על דעתי.

חיים אורון (מרצ-יחד):

יכול, יכול, אם הוא הולך במעקף שמאלי, הוא יכול.

אילנה כהן (העבודה - מימד - עם אחד):

אדוני היושב-ראש, בטעות הצבעתי נגד, אני בעד.

היו"ר ראובן ריבלין:

חברת הכנסת אילנה כהן מודיעה שהיא לחצה נגד אבל היא בעד. אינני משנה את ההצבעה.

רוני בר-און (אחריות לאומית):

אדוני היושב-ראש, חברי חברי הכנסת, אני מבקש להודות לחברי הבית על אישור הצעת החוק ברוב סוחף כנגד שני קולות, שההצבעה שלהם היא הצבעה שאיננה ממין העניין, אבל גם היא קיימת.

משולם נהרי (ש"ס):

הודיעו כאן שהיא בטעות.

רוני בר-און (אחריות לאומית):

אני מבקש להודות לך, אדוני היושב-ראש, תודה מיוחדת על כך שסילקת מכשלות כאלה ואחרות מפני החוק הזה, כבן ירושלים, כאיש שתרבותה - - -

היו"ר ראובן ריבלין:

אבל עזר על ידי, עזרה רבה, איש תל-אביב דווקא, חבר הכנסת אברהם פורז, אשר מאז 1988 הוא ירושלמי.

רוני בר-און (אחריות לאומית):

ודאי, אני אגיע אליו, אני אגיע אליו, לא אשכח אותו, כך ראוי, כך נכון וכך אעשה. סילקת את אחת המכשלות היותר קשות בדרכך הנכונה, החכמה, שהביאה את התוצאות.

אני מבקש, כמובן, להודות ליושב-ראש ועדת החינוך, התרבות והספורט של הכנסת, חברי הטוב, חבר הכנסת אברהם פורז, שעשה כל שניתן ואף מעבר לכך כדי שהחוק הזה ייכנס לספר החוקים של מדינת ישראל טרם פיזור הכנסת השש-עשרה. בשום שכל ודעת ובנועם הליכות, בדרכו הרהוטה, הנבונה, שבה הורגלנו, הוא הצליח להביא את החוק הזה אל חוף המבטחים, ועל כך אני מודה לו.

אברהם פורז (יו"ר ועדת החינוך, התרבות והספורט):

תודה.

רוני בר-און (אחריות לאומית):

אני מבקש להודות, כמובן, לכל הצוות שמסייע לידו בוועדת החינוך, התרבות והספורט: למנהלת הוועדה, למזכירות, ליועצת המשפטית ולכל מי שטרח בחוק הזה.

אני חייב תודה מיוחדת, חברי חברי הכנסת, גם לממלא-מקום ראש העיר ירושלים, חברנו יגאל עמדי, שעוסק בתרבות, בעניינים שהחוק עוסק בהם, יום-יום, שעה-שעה, בעיריית ירושלים ומהווה את המעוז האחרון של התרבות החילונית, עד כמה שהדברים נוגעים לניהול העיר ירושלים, ועל כך הוא ראוי לברכה.

ואחרונים, שאולי הם ראשונים, אני שמח בשביל תושבי ירושלים, שאנחנו מציעים להם עכשיו פתרון סטטוטורי לבעיה שנתקלתי בה כיושב-ראש השדולה למען ירושלים בכנסת מיום העבודה הראשון שלי בכנסת. התרבות החילונית בירושלים הפכה, למרבית הצער, לסוג של סרח עודף, שכולם מתייחסים אליו רק בשלב האחרון ומשמתקיים האיום של סגירת מוסד בגלל חוסר תקציבים ובגלל חוסר תשומת לב. אני מקווה שהחוק הזה - שהוא אמצעי טכני, הוא לא מתערב במהויות, הוא לא קובע שום דבר שקשור למהות,  לתרבות, או לדברים אחרים, אלא רק מאפשר את קיום התרבות, את קשרי החוץ ואת התיירות בירושלים - יסייע בידם. אני שמח באופן אישי על שזה החוק האחרון שאני מעביר בכנסת השש-עשרה,  ואם יותר לי, גם גאה בחוק הזה. תודה רבה, אדוני היושב-ראש.

היו"ר ראובן ריבלין:

תודה רבה לחבר הכנסת בר-און. הוא לא נותן סיכוי ל-61.

רוני בר-און (אחריות לאומית):

אתה לא תיתן סיכוי ל-61.


הצעת חוק שירותי אמבולנס, התשס"ה-2005
["דברי הכנסת", חוברת זו, עמ' 27058.]
(קריאה ראשונה)

היו"ר ראובן ריבלין:

רבותי חברי הכנסת, יש לנו הצבעה נוספת אחת לפני שניפרד מחבר הכנסת בייגה שוחט - הצעת חוק שירותי אמבולנס, התשס"ה-2005, קריאה ראשונה. האם צריך 51? זה חוק תקציבי.
קריאה:

רק הצבעה. זה ממשלתי.
היו"ר ראובן ריבלין:

זה לא חוק תקציבי, זה חוק ממשלתי.

רבותי חברי הכנסת, אני מעמיד להצבעה את הצעת חוק שירותי אמבולנס, התשס"ה-2005. נא להצביע ולהדריך את המצביעים. בבקשה, מי בעד, מי נגד?
הצבעה מס' 7

בעד ההצעה להעביר את הצעת החוק לוועדה - 30
נגד - 6
נמנעים - 1
ההצעה להעביר את הצעת חוק שירותי אמבולנס, התשס"ה-2005, לוועדת העבודה, הרווחה והבריאות נתקבלה.
היו"ר ראובן ריבלין:

30 בעד, שישה נגד, נמנע אחד. אני קובע שהצעת חוק שירותי אמבולנס, התשס"ה-2005, עברה בקריאה ראשונה, והיא תועבר לוועדת העבודה, הרווחה והבריאות להכנתה לקריאה שנייה ושלישית.

חבר הכנסת טיבי, כל כך רציתי לשמוע את נימוקיך להתנגדות לחוק ירושלים.
אחמד טיבי (חד"ש-תע"ל):

באתי בשביל זה.
היו"ר ראובן ריבלין:

צריך לבוא בזמן, מה אני יכול לעשות.
גדעון סער (הליכוד):

בחוק הבא.
היו"ר ראובן ריבלין:

חבר הכנסת טיבי, פשוט היית נותן לי הזדמנות להביע את דעתי בקשר למאמרים ב"ניוזוויק".
אחמד טיבי (חד"ש-תע"ל):

אני מתכוון לעשות את זה בפעם הבאה.


דברי פרידה מחבר הכנסת אברהם בייגה שוחט עם פרישתו מהכנסת

היו"ר ראובן ריבלין:

רבותי חברי הכנסת, יש לי הכבוד הגדול להקדיש זמן מיוחד בישיבה זו על מנת להיפרד מחברנו חבר הכנסת בייגה שוחט, אשר החליט כבר מזמן להתפטר מהכנסת אבל נימוקי ציבור אשר שלח אותו עומדים לנגד עיניו.

אודה ואתוודה, לא שיערתי שאצטרך להיפרד מעל דוכן זה מחברנו אברהם בייגה שוחט, שהודיע לי בנחרצות על החלטתו שלא לרוץ עוד לכנסת. קיוויתי שיחזור בו, אולם בסתר לבי ידעתי: משבשלה אצלו הכרעה, אצל בייגה זה סופי. עם בייגה, כידוע, אי-אפשר להתווכח. תנסו להזיז אותו - ולא רק מעמדתו - ותיווכחו. הוא לא איש קשה, אבל הוא איש שכאשר דעתו איתנה - הוא מאפשר לשכנע אותו, אבל לאחר שלא שוכנע, לא יעזור דבר.

לא קלה לי הפרידה מחבר הכנסת אברהם שוחט. האם ניתן לדמיין, חברי הכנסת - -
צבי הנדל (האיחוד הלאומי - ישראל ביתנו):

- - -
היו"ר ראובן ריבלין:

- -  דיון מעמיק בנושאי כלכלה וכספים בלי לשמוע את דעתו של בייגה? האם ניתן לנתח את תקציב המדינה בלי ליהנות מתבונתו? מי כשוחט - ה"שוחה" בלשון המספרים - יודע להסביר סוגיה כלכלית סבוכה בהיגיון, בסבלנות, וגם להדיוטות כמוני.

בייגה לא הסתיר מאיש את רצונו לפרוש מהכנסת. הוא סבר כי הגיע לקו הסיום, ועשה זאת זמן רב לפני שפעמוני הבחירות החלו לצלצל. לא מפץ ולא התרחשויות פוליטיות, אלא החלטה אישית שגמלה בלבו להיפרד לאחר 40 שנה מהחיים הציבוריים, היא שמכלכלת את מעשיו.

חבר הכנסת אברהם בייגה שוחט הוא דמות נדירה בחיים הפוליטיים שלנו - פוליטיקאי מזן אחר, אף שהוא פוליטיקאי. הוא ניחן בתכונה מופלאה - יודע להתהלך בנועם אך בנחישות עם הבריות ומכובד עליהן, שילוב של אצילות עם פשטות הליכות. איש של עשייה ולא של מלל, אף שלשונו חדה וברורה, וגם יודעת פרקי ויכוח. איש של עשייה הוא, ולא של מלל סתם. אדם הרואה בדרכו שליחות ולא שררה. בכנסת רכש לו ידידים רבים מכל הסיעות בזכות יושרו האינטלקטואלי, חוכמתו והליכותיו הצנועות.

בייגה הגיע לכנסת מעולם העשייה - מהנדס בניין במקצועו; עם חזון מרחיק לכת בנה בנגב עיר - העיר ערד, 22 שנה עמד בראשה והפך אותה ליישוב נהדר. כך גם בתפקידו כשר האוצר - אף שאני הייתי נאלץ לא אחת לנסות ולהצליף בו, ונמצאתי מוצלף - בכל מה שקשור בנושאים שאותם ניהל כשר האוצר. לנושא בתפקיד זה לא חסרים מבקרים חריפים, אולם גם יריביו הקשים ומותחי הביקורת על מדיניותו הכלכלית נשבו בקסם אישיותו.

בייגה, זקן השבט של המערכת הפוליטית-הכלכלית של הכנסת, אתה עוזב ויוצא לדרך חדשה. הכנסת עוד תתגעגע אליך, בייגה, ואני בטוח שרבים מחברי הכנסת שייבחרו, יהיו אלה אשר יפנו אליך על מנת לקבל עצה, גם ממקום מושב אחר שאתה תשב בו. אנחנו מוקירים אותך ומאחלים לך מכל הלב הצלחה בכל אשר תלך, אבל תרשה לי גם באופן אישי לומר לך - אנחנו אוהבים אותך.

ראשון הנפרדים יהיה חבר הכנסת עמיר פרץ. בבקשה, אדוני, יושב-ראש תנועת העבודה.
רן כהן (מרצ-יחד):

מפלגת העבודה.
היו"ר ראובן ריבלין:

מפלגת העבודה. תנועת העבודה היא תנועה יותר גדולה.
רן כהן (מרצ-יחד):

בסדר, אתה יושב על אותו כיסא.
היו"ר ראובן ריבלין:

כמה עמיר הוא צנוע - זה רק מי שיכול להבחין. כשהוא נכנס לאולם כדי לבוא ולשאת את הנאום, הוא הלך לשבת שם, והתפלא: מי לקח לי את השלט - - -

עמיר פרץ (העבודה - מימד - עם אחד):

נכון.

היו"ר ראובן ריבלין:

מי לקח לי את השלט - העיניים שלו אמרו.
רן כהן (מרצ-יחד):

זה למקרה שתהיה הצבעה אישית - - - אם הוא ישנו או איננו.
היו"ר ראובן ריבלין:

הוא יושב-ראש האופוזיציה גם כן.

עמיר פרץ (העבודה - מימד - עם אחד):

אדוני היושב-ראש, חברי הכנסת, חבר הכנסת בייגה שוחט, בהחלט, עבור כולנו זהו יום של ציון דרך בפוליטיקה הישראלית, אבל בוודאי עבורי זה בבחינת סיום של פרק חשוב ביותר, שיש בו תחושות שהולכות כמעט לכל כיוון אפשרי - גם ברמה החברית, גם ברמה המקצועית, גם ברמת המאבקים המשותפים, גם בחשיבה המשותפת, וגם באמון משותף שהיה לנו באיש, באדם, בראש הממשלה לשעבר שנרצח, יצחק רבין.

תמה, רעייתו של בייגה, נמצאת כאן, הילדים, הנכדים, החברים. ואני התלבטתי מאוד אם להכין נאום שמדבר על נקודות וציוני דרך בחייו של בייגה שוחט, אבל העדפתי להתחיל מהנקודה שבה אני הרמתי את הטלפון הראשון - טלפון שפשוט הגיע ללשכתו של בייגה שוחט, ראש עיריית ערד באותה תקופה.

ביום שבו נבחרתי לראש המועצה בשדרות - בחור צעיר, בן 30 - עומד פתאום מול משימה אדירה, שאלתי את עצמי, למי אוכל לפנות, מי ישמש לי מורה דרך, מי ייתן לי כמה טיפים - אבל מה שנקרא טיפים בכנות, באופן הכי הכי אובייקטיבי - ומייד הרמתי טלפון לבייגה ואמרתי לו: בייגה, האם אני יכול להתנחל אצלך בלשכה לאיזה שבועיים-שלושה ופשוט ללמוד איך אתה עושה את הדברים? ובייגה, בלי שום היסוס, אמר לי: אתה מוזמן. וכך היה.

במשך תקופה ארוכה פשוט באתי לערד בוקר-בוקר, יום-יום, וראיתי איך בייגה שוחט מנהל את העיר - לא ביד רמה - בצורה החלטית. כי כשאומרים ביד רמה, יש לזה קונוטציות שאין בהן רק חשיבה, אולי יש בהן איזו כוחנות. אני אומר: בייגה שוחט ניהל את ערד בצורה החלטית, כשהוא יודע בדיוק מה הוא רוצה, איך הוא רוצה לראות את ערד כעיר שמשמשת אולי ספינת הדגל בחזון הגדול של הפיכת הנגב לאזור, אולי הפורח ביותר במדינת ישראל.

ולימים, שנינו, גם בייגה וגם אני, שני אנשים במחנה רבין, שני חברי כנסת מתוך שישה שהלכו עם יצחק רבין זיכרונו לברכה, מוצאים את עצמנו בעימות אדיר, ומי שצריך להחליט הוא יצחק רבין. היתה שאלה איפה תקום "מוטורולה", אם בערד או באזור אחר, ומצאנו את עצמנו במאבק יפה, ענייני, שבו כל אחד עושה את מיטב יכולתו להסביר שהמקום הטוב ביותר להקים את "מוטורולה" הוא היישוב שלו. יצחק רבין קרא לי ואמר: עמיר, אם נרחיק את התעשייה המתקדמת לקצה הנגב, בסוף היא תגיע גם למקומות קרובים יותר. אם נסמן את שדרות, נגיד לעצמנו שהיא המקום הרחוק ביותר שאנחנו רואים את הנגב מתפתח ומתעצם עד אליו. עד היום הגישה הזאת עומדת לפני. בכל פעם כשצריך לקבל הכרעה על בנייה או על עשייה אחרת, צריך לראות מה נקודת הקצה הרחוקה ביותר שאתה מסמן, וגם תורם של אחרים עוד יגיע.

אני מודה שבעניין הזה בייגה ניצח אותי. הוא לקח את "מוטורולה" אליו, ו"מוטורולה" הפך אחד המפעלים החשובים ביותר בחיים של היישוב בכך שצעירים חזרו והפכו חלק ממנו. אומנם קיבלתי פיצוי: שני מפעלי אלקטרוניקה אחרים, מפעל להקמת מרעומים ומפעל אחר לייצור מתוחכם של מטפים – לכיבוי אש - לטנקים, כך שבסך הכול גם בייגה יצא נשכר וגם אני, והנגב כולו קיבל את מה שמגיע לו.

הלכנו יחד למאבקים; בייגה שוחט, כפי שאתם יודעים, היה אחד מראשי מחנה רבין, הוא ניהל את מערכת הבחירות והוא ניווט חלק גדול מהמהפך שהתרחש בראשותו של יצחק רבין, זיכרונו לברכה. כשבייגה אמר לי שהוא הולך להיות ראש המטה, וביקש ממני לנהל את המאבק בערי הפיתוח ולדאוג לכך שיצחק רבין יהיה האיש שיקבל את התמיכה שם, עשינו זאת בשיתוף פעולה יוצא מן הכלל. יצחק רבין נבחר, ובייגה שוחט היה לשר האוצר, ובן-לילה מצאו את עצמם שני החברים הכי טובים בוקר-בוקר, שעה-שעה, בוויכוחים, בדיונים - - -

היו"ר ראובן ריבלין:

זה היה הזמן שבו הוא התחיל להתחרט על כך שהוא נתן לך את זה.

עמיר פרץ (העבודה - מימד - עם אחד):

אני רוצה שתדעו שיש מצב חדש בישראל. במדינת ישראל היום, גם כשאתה חותם על הסכם, אתה לא בטוח שלהסכם הזה יש סיכוי להתממש. אצל בייגה שוחט היה יתרון גדול מאוד: לחצת את היד של שר האוצר – לא היית צריך הסכמים. יכולנו לשבת לילה שלם, להתקוטט על כל פרט, אבל ברגע שסיימנו את המשא-ומתן ולחצנו יד, לא קרה שלמחרת מישהו פירש את ההסכמות אחרת. מה שהסכמת – רוח הדברים, הנושאים המרכזיים – בוצע במלואו. בהחלט תענוג לנהל משא-ומתן עם אדם שעומד מולך בעקשנות, מגן על הקופה הציבורית, לא מוותר על שום דבר, ממלא את תפקידו, אבל כאשר מגיעים אתו להסכמה, אתה יודע שההסכמה תבוצע.

כולם זוכרים את הפתק הצהוב. הפתק הצהוב הוא מסמך שיש כאלה - -

נסים דהן (ש"ס):

הכול נמצא אצלו.

עמיר פרץ (העבודה - מימד - עם אחד):

- - שתוקפים את בייגה בגינו ויש כאלה שמשבחים אותו עליו. אני אומר לכם שהפתק הצהוב הוא ציון דרך ליכולת להגיע להסכמות בין גורמים שונים במדינת ישראל; הוא ציון דרך, איך ממצב שבו מאבדים אנרגיה לכיוונים שונים, בבת-אחת – מסמך אחד מכנס את כל הגורמים ומרכז אותם למען העשייה והצמיחה בישראל.

אסור לשכוח שבתקופתו של בייגה שוחט הצמיחה בישראל הגיעה לשיאים שלא היו כמותם. תקופתו של בייגה שוחט היתה אחת התקופות היחידות שבהן בצד הצמיחה היתה ירידה באבטלה. תקופתו של בייגה שוחט היתה תקופה שבה, עם כל הוויכוחים הכלכליים, נשמרו זכויות הפרט וזכויות האדם במדינה הזאת.

בתקופתו של בייגה שוחט – אני רוצה להזכיר לציבור במגזר הערבי – בוטל הסעיף של קי"ץ בקצבאות הילדים, ובפעם הראשונה במדינת ישראל נעשתה השוואה של ילד לילד, בלי להבחין בין ילד דתי לבין ילד חילוני, בין ילד ערבי לבין ילד יהודי. זה אחד הנושאים הנוספים שצריך להדגיש, כי היה בו מסר מעבר לתקצוב.

צבי הנדל (האיחוד הלאומי - ישראל ביתנו):

הכול הלך לערבים. והוא מתגאה בזה.

עמיר פרץ (העבודה - מימד - עם אחד):

אין שום סיבה להתנצל על שוויון. אם אתה רוצה לשפות חיילים משוחררים - - -

צבי הנדל (האיחוד הלאומי - ישראל ביתנו):

יוצאי צבא הם יוצאי צבא.

היו"ר ראובן ריבלין:

רבותי, עכשיו אנחנו נפרדים, לא מתווכחים על נושא חשוב שבייגה טיפל בו. אם נתחיל להתווכח עכשיו על כל נושא שבייגה עסק בו, הוא יתפטר בכנסת העשרים-ואחת.

עמיר פרץ (העבודה - מימד - עם אחד):

אתה יודע מה הבעיה, חבר הכנסת צבי הנדל? אתה שוכח דבר אחד, שבד בבד עם יצירת שוויון בין הילדים בישראל – וילד הוא ערך – הרצנו יחד, עם חבר הכנסת דאז רענן כהן, את חוק חיילים משוחררים. כלומר, יצרנו נורמה שבה אם אתה רוצה לפצות חיילים משוחררים על השירות שלהם זה עומד כערך בפני עצמו, ונורמה שבה אם נותנים משהו לילד צריך להתייחס בשוויון לכל הילדים במדינת ישראל. זה ההישג היפה: לא קיפחנו את החיילים ולא פגענו בילדים – נתנו פתרון משולב.

יכולתי להפליג כאן עוד שעות על שעות, ורק מפאת קוצר הזמן אני מסיים. אני מקווה מאוד שהמסר שיצא היום הוא שאנחנו מוקירים ומעריכים את בייגה שוחט כאיש ציבור וכחבר; כל חבר כנסת שהגיע הנה ורצה לקבל טיפים חינם היה יכול ללכת לבייגה שוחט ולמצוא אותו מסייע לכל אחד, מכל סיעה – מכל סיעה.

אני רוצה לומר למשפחה: אתם מקבלים בחזרה נכס ששנים רבות ויתרתם עליו, אבל אין לי ספק שבייגה שוחט יירשם כאחד מאנשי הציבור שכל דקה שהם היו כאן, בקואליציה או באופוזיציה, היא תעודת כבוד לכולנו – תעודת כבוד לכנסת, תעודת כבוד למדינת ישראל, והלוואי שבין חברי הכנסת הבאה יהיו גם כאלה שידמו לבייגה שוחט ויעשו מעשים כמוהו. בהצלחה.

היו"ר ראובן ריבלין:

תודה ליושב-ראש מפלגת העבודה ומימד וראש העיר שדרות לשעבר, חבר הכנסת עמיר פרץ - כראש עיר לראש עיר. אני מתכבד להזמין את יושב-ראש סיעת הליכוד ויושב-ראש הקואליציה, לפי שעה, חבר הכנסת גדעון סער, לשאת דברי פרידה מחבר הכנסת בייגה שוחט בשם סיעת הליכוד.

גדעון סער (הליכוד):

אדוני היושב-ראש, שולחן ממשלה נטוש, כנסת נכבדה, חבר הכנסת בייגה שוחט ידידי, בכל זאת, כל אחד מאתנו ייפרד יום אחד מהבית הזה, ואני חושב שממשלת ישראל היתה יכולה להיערך ולשלוח נציג להיפרד מבייגה ששירת 17 שנים בבית הזה, ושירת גם בשתי ממשלות.

רוני בר-און (אחריות לאומית):

אי-אפשר - - -

גדעון סער (הליכוד):

זה לא נאמר בקנטרנות, חבר הכנסת בר-און. אני בטוח שאם אתה היית שר – ואתה ודאי תהיה בקרוב – היית נוכח כאן, ליד השולחן הזה, ועובדה שאתה נוכח היום ליד שולחן אחר.

אדוני היושב-ראש, בייגה גילם במשך תקופה ארוכה מאוד – והצליח לשמור על המוניטין שלו תקופה מאוד ארוכה, של כמעט שני עשורים בבניין הזה – דמות של איש ציבור, דמות של פוליטיקאי שהוא איש ישר, הגון, שיש לו הגינות, שמלה שלו היא מלה, שהוא נקי כפיים, שהוא נקי דעת.

העזיבה שלו את הכנסת מבחירתו מחדדת את הבעיה שבפניה ניצבת המערכת הפוליטית. אנחנו מאוד רוצים במערכת הפוליטית אנשים שיש להם אלטרנטיבות גם מחוץ לבניין הזה, שבוחרים להיות פה כיוון שהם חושבים שיש להם מה לתרום ובגלל כל מיני מלים שפעם אמרנו והיום אנו פחות יכולים לומר - כמו שליחות. המבחן האמיתי הוא אם לאדם שיושב כאן יש אופציות בחוץ והוא בוחר להיות כאן. בייגה, גם היום, אבל גם לפני חמש ועשר שנים, הוא אדם עם כישורים שתמיד היו לו בוודאי אפשרויות רבות בחוץ והוא בחר לשרת את הציבור. אנחנו לא מדינה רגילה. אנחנו מדינה עם בעיות מאוד קשות. הבעיה שאני מתאר היא בעיה של פרלמנטים רבים בעולם היום. אבל הבעיות של מדינת ישראל הן כאלה שאם המערכת הפוליטית לא תמצא דרכים להתגבר על המשבר הזה של חסר באנשים איכותיים, אנחנו בבעיה גדולה כמדינה.

בייגה, היית נאמן גם לעמדותיך וגם לאנשים. כשם שהיית נאמן ליצחק רבין, זיכרונו לברכה, והלכת אחריו במשך שנים גם כאשר הוא לא עמד בראש הפירמידה, ואפילו לא הפירמידה המפלגתית, כך היית נאמן לעמדותיך בנושאים השונים, גם הכלכליים וגם המדיניים. אף פעם לא טייחת. הרי עכשיו אנחנו בתקופת מערכת בחירות, והעמימות היא חזות הכול. כולם מחפשים להתכסות בנוסחאות מילוליות שיהיו טובות גם בשביל הימין וגם בשביל השמאל וגם בשביל המרכז.

אילנה כהן (העבודה - מימד - עם אחד):

צריך לעשות שיקוף רנטגן.

גדעון סער (הליכוד):

לכל אחד יש איזה דבר שאם הוא בטוח שהציבור לא מבין - נניח מפת הדרכים. למה אומרים התוכנית שלי היא מפת הדרכים? בטוח שהציבור לא מבין את זה. יגידו: אנחנו רוצים שהגבול יעבור פה או שהגבול יעבור שם? אומרים: בוא נגיד משהו שאף אחד לא יבין, כדי שכולם יצביעו בשבילנו, וחלק, ואיננו יודעים איזה חלק, גדול או קטן, יתאכזב ביום שאחרי.

בייגה אמר את עמדותיו. היתה לו השקפת עולם, ויש לו השקפת עולם מדינית ברורה, שאני חולק עליה. היתה לו גם השקפת עולם בנושאים כלכליים. אני רוצה לומר שכאן אנחנו קצת יותר מסכימים, ולפעמים היינו חלוקים. אני זוכר שכאשר היית שר האוצר, חבריך האשימו אותך במדיניות אנטי-חברתית. זה לא נורא. זו האשמה שכל שר אוצר זוכה לה, ואפילו אתה, חלק מאלה שבאו אחריך האשמת בהאשמה הזאת. אבל, אני יכול להגיד, שעם חילוקי הדעות היתה לך - - -

אדוני היושב-ראש, אני מבחין בהתקהלויות.

היו"ר ראובן ריבלין:

חבר הכנסת בריזון וחבר הכנסת נהרי, קודם ניהלתם דיונים ליד הכסא הזה. חבר הכנסת נהרי, נפרדים מחבר כנסת.

חיים אורון (מרצ-יחד):

זה לא מכובד.

גדעון סער (הליכוד):

אם הייתי מדבר במסגרת דיון בהצעת אי-אמון - בסדר.

אני חייב להגיד על בייגה, שהוא שמר על עקרונות מקרו-כלכליים. גם הנושא של שמירת מסגרת התקציב, כאשר הוא היה שר האוצר היה דבר חשוב ביותר בשבילו. אנחנו חיים בבניין שידע ימים מטורפים של חקיקה פופוליסטית, ובייגה אף פעם לא נטל חלק בטירוף המערכות הזה, שגם פגע בחברה וגם פגע בכלכלה בסופו של דבר. הוא גילה גם גישה אחראית של תמיכה ברפורמות. אינני יודע אם בקדנציה האחרונה תמכת בכל הרפורמות שהיית רוצה לתמוך בהן אם לא היית באופוזיציה בזמנים מסוימים, אבל תמכת וביטאת זאת בריאיון שנערך ב"The Marker" לא מזמן, וזו השקפת עולם של תמיכה ברפורמות וגישה כלכלית אחראית.

היתה לך גם זיקה, שנשמרה תמיד, לערד, ואני חושב שבין הדברים האחרונים - אני חשדתי בך שאתה רוצה לעזוב כאשר במסגרת המאמץ שעשינו - שהצליח - להעביר את התיקון ואת הטבות המס לערד, לבית-שאן ולחצור-הגלילית, ראיתי עד כמה אתה לוחץ. אז כבר חשדתי בך שאתה לא משוכנע שתישאר כאן עד סוף הקדנציה, אבל אני חושב שהעובדה שזה בין הדברים האחרונים שעשית במסגרת קריירה פרלמנטרית מאוד ארוכה ומאוד רבגונית מעידה על הזיקה, על השורשים שלך ועל הקשר שלך למקום.

עבדנו בשיתוף פעולה, ואני יכול להגיד שזה היה באופן אישי, בלי קשר לשאלה אם בנקודת זמן כזאת או אחרת היינו בקואליציה או באופוזיציה. אני זוכר לטובה את ההתייצבות שלך במאבק שקיימנו - בזה עדיין לא הצלחנו, אבל נצליח בעתיד - להוצאת ההכרעות בנושא החסינות המהותית מהבניין הזה. זו רעה חולה, ואנחנו ניתקל בזה כל קדנציה מחדש, עד שנשנה את זה. לא הצלחנו בנושא הזה, אבל אני זוכר איך התייצבת עם חברים אחרים. אני בטוח שהיה אכפת לך הדימוי של הבית הזה גם בעיני הציבור.


אליעזר כהן (האיחוד הלאומי - ישראל ביתנו):

גם בענייני התפלת מים הוא טיפל ללא משוא פנים - - -

גלעד ארדן (הליכוד):

- - - התפיל.

גדעון סער (הליכוד):

אותה מידה של חברות ואמינות השתדלתי גם אני לשמור כלפיך כאשר התמודדת על מקום בוועדה למינוי שופטים. היינו צריכים לכבד סיכומים, ועשינו את זה כפי שאנחנו יודעים לעשות.

היו"ר ראובן ריבלין:

אולי אם הוא היה יודע מה הוא רוצה היום, הוא לא היה מבקש להיבחר לוועדה.

גדעון סער (הליכוד):

קודם כול, העמדנו אותו עכשיו גם בדילמה, שאלה, מתי הוא יוכל להתפנות לעיסוקים החדשים. אבל, בסופו של דבר, גם בעניין הזה - ואני חלוק על בייגה שוחט בעניין הזה מהיסוד, אני חושב שהוא טועה בנושא הזה, כי אני חושב שההתנגדות למינוי פרופסור גביזון היא פשוט גול עצמי של מערכת המשפט - - -

היו"ר ראובן ריבלין:

אנחנו לא דנים עכשיו - - -

גדעון סער (הליכוד):

אני אומר שגם בזה הוא היה נאמן להשקפה שלו, והוא היה מוכן או מוכן בהווה לשלם סוג של מחיר אישי - - -

רוני בר-און (אחריות לאומית):

- - -

היו"ר ראובן ריבלין:

לא. חבר הכנסת בר-און, הוא לא יכול להיפרד מפרופסור גביזון כי היא עדיין לא נבחרה. בייגה כבר נבחר, אז הוא יכול להיפרד.

רוני בר-און (אחריות לאומית):

מה יהיה עם ה-61?

אליעזר כהן (האיחוד הלאומי - ישראל ביתנו):

- - -

גדעון סער (הליכוד):

חבר הכנסת רוני בר-און, אני חייב להעיר לך משהו, אף שקשה לי לסטות מנושא הדיון. לא יכול להיות שבכל דיון שיתקיים פה אתה תעלה את נושא ה-61. אני מבין שזה מטריד, אבל בכל דיון להזכיר את הנושא של ה-61?

אליעזר כהן (האיחוד הלאומי - ישראל ביתנו):

- - -

גדעון סער (הליכוד):

אילו באת ואמרת: מטריד אותי שמישהו שיושב בצוות של ראש הממשלה מדבר על כך שראש הממשלה מוכן לחלק את ירושלים ומוכן לתת 90% מהשטח, הייתי מבין.

היו"ר ראובן ריבלין:

חבר הכנסת סער, אתן לך הזדמנות אחרי שניפרד מחבר הכנסת בייגה שוחט.

גדעון סער (הליכוד):

רק ה-61?

רוני בר-און (אחריות לאומית):

אני שמח שאתה - - -

היו"ר ראובן ריבלין:

רבותי חברי הכנסת, על הגב של בייגה לא תעשו לי פה פוליטיקה.

מל פולישוק-בלוך (שינוי):

הם ינצלו את הכול.

היו"ר ראובן ריבלין:

על הגב של בייגה לא תעשו לי פוליטיקה. בבקשה, נא לחזור לחבר הכנסת בייגה שוחט נטו.

רוני בר-און (אחריות לאומית):

61 זוממים.

היו"ר ראובן ריבלין:

בבקשה. מספיק. מספיק.

גלעד ארדן (הליכוד):

זו סיבה - - - ירושלים.

גדעון סער (הליכוד):

חבר הכנסת בייגה שוחט, אתה תחסר לנו. אני אומר זאת, וכל אחד מאתנו הרי מתמודד על מקומו בכנסת הבאה ומקווה לשוב לפה, חוץ ממך, שאתה פטור או שפטרת את עצמך מהעניין הזה. בכל מקרה, אתה תחסר לנו, ואני מאחל לך הצלחה בכל העיסוקים שתבחר. אני בטוח גם שתשמור על מידה של זיקה לחיים הציבוריים במדינת ישראל, ואני חושב שחשוב שתעשה את זה.

רוני בר-און (אחריות לאומית):

- - -

היו"ר ראובן ריבלין:

תודה. חבר הכנסת יוסף לפיד, טומי. יש כמה שקוראים להם גם בשם הכינוי שלהם, כשם רשמי. נדמה לי שבייגה צירף את שמו כדי שיכירו מי זה אברהם שוחט במרכז העבודה. גם אני הוספתי את השם "רובי" לשמי, כי אנשים לא יודעים מי זה ראובן ריבלין, אז כמה פעמים עפתי מהכנסת בגלל זה.

יוסף לפיד (שינוי):

אדוני היושב-ראש, בייגה יקירי, תמה יקרה, אומרים שרק בליכוד יש נסיכים. גם בייגה הוא נסיך – חתנו של אשכול, והוא ירש גם, שלא בדרך הדם, כמה תכונות מאשכול - דרך ארץ, יושר, חן אישי וכשרון פוליטי וכלכלי. אשכול בוודאי לא היה מתבייש בהישגיך, בייגה.

קשה מאוד לשאת נאום על אדם שאתה לא יכול להגיד עליו שום דבר רע. אנחנו רגילים לבוא לפה ולבקר בני-אדם, או - מתי אנחנו אומרים דברים יפים? כשאנחנו מספידים בני-אדם. אבל לשבת מול אדם חי ולהגיד עליו דברים טובים - דורש מאמץ נפשי לא מבוטל.

אליעזר כהן (האיחוד הלאומי - ישראל ביתנו):

טומי, הוא רק בתחילת הדרך.

יוסף לפיד (שינוי):

בייגה, תשמע, מה שאתה הענקת לציבוריות הישראלית זו סחורה שלצערי הרב אוזלת וכמעט כבר לא נמצאת על המדפים. זה סוג של יושר ויושרה שגורמים לכך שגם לגבי שר האוצר, שהוא בתפקיד הרע בכל ממשלה, במקרה שלך התפתחו רגשי כבוד וידידות חמים, והכינוי שלך, בייגה – שתמיד זה משהו כמו בייגלה, ואתה גם נראה קצת בייגלה, וזה חם וזה טרי וזה טעים – ויש פה איזו חפיפה. הרומאים אמרו: "nomen est omen" - השם הוא גורלך. אז אפילו הכינוי שלך, בייגה, מתאים לאישיותך החמה, החביבה והטעימה.

אני לא חוזר עכשיו ל–22 שנותיך בערד, כשנתת דוגמה למדינת ישראל כיצד אפשר לפתח את המדבר, בעיר שאז היתה לדוגמה בכל ערי הפיתוח. לא בטוח אם היום זה נכון, אבל אתה עשית את זה. אולי זו עוד זכות, גדולה מכל זכות אחרת - לבנות עיר בישראל. אבל אחר כך, בכל השנים שבהן שימשת חבר הכנסת ושנים רבות שהיית שר האוצר – אתה היית לנו אחד האנשים המעטים שידענו שאנחנו יכולים להאמין לו, ואנחנו יכולים לסמוך עליו, וכשאנחנו חולקים עליו, אנחנו יכולים לדבר אתו, וטוב לדבר אתו ונעים לדבר אתו, וחכם לדבר אתו. מהבחינה הזאת – העזיבה שלך היא הפסד אמיתי של הבית הזה.

אמר פעם מארק טוויין, שהכי טוב לקנות קרקע. למה? כי לא מייצרים אותה עוד. אז אני אומר: גם אנשים כמוך, למרבה הצער, כבר לא מייצרים. ואני אומר לך את זה מנקודת ראותו של אדם שהשקפת עולמו הבסיסית לא חופפת את השקפת עולמך. אומנם, אתה לא קיצוני שמאלה מהמרכז, והשקפת העולם שלי לא קיצונית ימינה מהמרכז, אבל בכל זאת – אתה בא ממפלגה בעלת רקע סוציאליסטי, אנחנו מפלגה שמתגאה בדעותיה הקפיטליסטיות, כך שאנחנו לא בדיוק קוראים את המפה הכלכלית באותו אופן. עם זאת, אתה מהאנשים שתמיד אפשר היה למצוא אתו לשון משותפת ולהסתדר אתו, להבין את מניעיו ולכבד אותם, גם כשלא הסכמת אתם.

אני מקווה שמהנימה של הדיבור שלי נשמע שאני מדבר מקרב לב ולא רק מתוך נימוסין, בתור יושב-ראש המפלגה שתורה לדבר. אתה תחסר לנו, אבל הואיל ואתה תעבור לעולם העסקים, אז הצד השני של המטבע יצא נשכר מזה שאתה עוזב את הכנסת, ואם אני הייתי עומד בראש איזה מפעל כלכלי, הייתי קופץ על ההזדמנות להזמין אותך להיות דירקטור, דירקטור טוב וחכם ומבין.

בייגה, אתה כבר חסר לנו, ואיך אומרים, אצלנו, אחרי המילואים? נהיה בקשר. כל הכבוד לך.

היו"ר ראובן ריבלין:

תודה רבה לחבר הכנסת יוסף טומי לפיד. חבר הכנסת נסים דהן, בבקשה. אחריו - חבר הכנסת יעקב ליצמן, אחריו – חברי הכנסת מוחמד ברכה וחיים אורון, ויסיים - בייגה.

נסים דהן (ש"ס):

אדוני היושב-ראש, חברי חברי הכנסת, משפחת שוחט היקרה, תמה והילדים - כמעט אמרתי "משפחת בייגה", כי הרבה מחברי חברי הכנסת שלא מכירים את ידידנו היקר, חבר הכנסת שוחט בייגה,  חשבו שבייגה זה שם המשפחה, ולא פעם פגשו את אשתו ואמרו לה: שלום, גברת בייגה.

משפחת שוחט היקרה, אני לא יודע אם אני מחדש לכם היום משהו, אבל אני אספר לכם משהו על אבא שלכם שאתם לא מכירים, אבל אתם ודאי יודעים שזה יכול לקרות אצלו. בייגה יקירנו, שר האוצר, ואני, עבדכם הנאמן - סגן שר האוצר. והוא קורא לי יום אחד למשרד ואומר לי: נסים, אני צריך לחדש את הביטוח במכונית של אשתי. אתה מכיר איזו חברת ביטוח שתיתן את השירות הטוב ביותר? אתה מכיר איזו חברת ביטוח שתיתן לה ביטוח שלא יהיו לה שום דאגות, שהיא תוכל לנסוע עם ראש שקט? אנחנו בידידות, ואני מציע לו כמה חברות ביטוח. הוא, אישית, לא מבקש מהמזכירה, הוא מצלצל: "שלום, מדבר אברהם" - כמובן הוא לא מזדהה כשר האוצר, כדי לא ליצור בעיות - "הביטוח של אשתי צריך להתחדש, מה אתם יכולים להציע לי?" הוא יושב על הטלפון  כמה דקות ארוכות מזמנו של שר האוצר במדינת ישראל, ומקדיש אותן לביטוח של אשתו. כמובן זה היה על הצד הטוב ביותר.

את לא מכירה את הסיפור הזה, אבל אני מספר לכם כמה בייגה שוחט, שר האוצר במדינת ישראל, מהמובחרים והטובים ביותר - בראש מעייניו היתה גם המשפחה, ואני ראיתי את זה.

בייגה יקירי, לי, באופן אישי, תחסר, ולא רק משום שהייתי סגן שלך - גם בגלל זה, אבל כי היית לי מורה ומחנך הטוב ביותר בכנסת הזאת ובוודאי ובוודאי בוועדת הכספים. אני, כחבר כנסת צעיר, חדש, מפוחד, מצטרף לוועדת הכספים שהיא כל כך מכובדת וחשובה בכנסת, וחבר הכנסת בייגה שוחט קורא לי ואומר לי: תשמע, אל תפחד, אתה מסוגל לעשות את זה, יש לך הכשרונות לעשות את זה. הוא בסך הכול הכיר אותי שבוע אחד. מאותה דחיפה שקיבלתי, מאותו ביטחון עצמי שהוא נתן לי - עד היום אני מוביל את הפעילות שלי בכנסת. לא אמרתי לך על זה תודה. אני חושב שאמרתי לך, אבל זו ההזדמנות להגיד לך עוד פעם - תודה.

חבל שאתה פורש. אני, אישית, חשבתי שאתה מסוגל לעוד תפקידים של מנהיגות בעם ובכנסת. אמרתי לך את זה לא פעם, ולא רצית להאמין לי. אתה כנראה חושב שסיימת את תפקידך במנהיגות הפוליטית במדינת ישראל, וחבל. אמרתי לך הרבה פעמים, שאם היית נותן לי את ההזדמנות הייתי הולך מבית לבית, מדלת לדלת ודופק ואומר לכולם, שבייגה שוחט מתאים אפילו להיות ראש ממשלה במדינת ישראל, והוא היה עושה את זה מצוין, כי ידעתי איך הוא עבד כשר האוצר. אבל החלטת לפרוש.

אליעזר כהן (האיחוד הלאומי - ישראל ביתנו):

הוא היה עושה את זה יותר טוב מהמועמדים האחרים.

נסים דהן (ש"ס):

אני גם חושב שהוא היה יותר טוב מהרבה שכיהנו כראשי ממשלה. אבל החלטת לפרוש, ורצונך הוא כבודך.

אין שמץ של ספק בלבי שהכנסת הבאה, ללא הבדלי דעות, ללא הבדלי השקפת עולם, תחסר את האיש, את חוכמתו, את בהירות מחשבתו ואת האומץ לבטא, להביא לידי ביטוי את דעותיו. הוא יכול היה לקחת נושא כבד, כמו שכרם וזכויותיהם של ראשי ממשלה לשעבר, שחלקם הגדול הם חברים אישיים שלו והיו מהמפלגה שלו, ולטפל בנושא באומץ, ואפילו לקצץ בזכויותיהם ובשכרם של ראשי ממשלה לשעבר, והוא לא חשש שיגידו לו: שמע, אתה פוגע בפלוני ובאלמוני. כשהוא חשב שזו האמת, היא היתה נר לרגליו, עם אומץ ציבורי, שלצערי הרב, לא מצוי אצל רבים מחברי הבית הזה. אני נותן דוגמאות כי הדוגמאות הקטנות הן שעושות את האיש הגדול.

בייגה הודיע זה כבר על החלטתו להתפטר מהכנסת, זמן רב לפני שפעמוני הבחירות החלו לצלצל. אף אחד לא יכול לחשוד בו שהוא חשש שאולי לא ייבחר, שאולי אין לו מקום בטוח בכנסת הבאה. עוד לפני שבכלל דיברו על בחירות, ידידנו חבר הכנסת בייגה שוחט הודיע על פרישתו.

אין נוהגים לומר את שבחו של אדם בפניו, אדוני היושב-ראש, אבל נאמר בחז"ל, שמקצת שבחו מותר. ואם אני אומר משהו, זה מקצת מקצת מקצת שבחו. את שבחיו נושאים רבים, ואני שמח להצטרף אליהם. בייגה הוא פוליטיקאי מזן מיוחד. הוא אדם אשר אומר את אשר בלבו, גם אם הוא יודע שחלק מדבריו לא יישאו חן באוזני חלק משומעיו, ונתתי לכך דוגמאות. אנחנו בכנסת למדנו להעריך את מידותיו, את הגינותו ואת יושרו. את השילוב של אצילות עם פשטות ההליכות. עוד נתגעגע לחום שלו, למאור הפנים שבו קידם פני כל אדם. איש של אנשים.

בפרקי אבות לימדו אותנו חז"ל: הווה מתלמידיו של אהרן - אוהב שלום, רודף שלום ואוהב את הבריות. כזה הוא חברנו אברהם בייגה שוחט.

בייגה שוחט היה נציג מובהק של הנגב. כולנו זוכרים את המאבק הגדול שלו לטובתה של העיר ערד. לכנסת הוא הגיע מעיר המדבר ערד, מי הלך אז בזמנו ובמעמד שלו כחתן של, עם ההוקרה והחשיבות שהיו לו, דווקא לעיר רחוקה בנגב, לערד, וראה בזה שליחות וראה בזה גם תפקיד לחיים. בייגה נמנה עם מייסדיה ובוניה של ערד ועמד בראשה, כמו שאמרתי.

כשנבחר לראשות ועדת הכספים, זכתה הוועדה שלו ליוקרה ולאמינות. בייגה ידע ליצור חיבור טבעי בין הוועדה לשאר חברי הכנסת ולחברה כולה. תמיד דאג שהבסיס החברתי לא יישבר. על זה דיברו קודמי, ואני לא רוצה להאריך אף כי יש לי כמה דוגמאות.

גם כשעלה במעלות השלטון והיה לשר האוצר בממשלות רבין, פרס וברק, מעולם לא גבה לבו ולא רמו עיניו. הצניעות שנטועה באופיו הקרינה על סביבותיו. גם מתנגדי מדיניותו החריפים, ולשר האוצר אין מחסור בכאלה, נשבו בקסם אישיותו. כולנו למדנו להכירו כאיש של אמת, של מסירות נפש לתפקיד, לכל תפקיד. כך בדרכו הוביל משימות, ביצע מהלכים מורכבים כשהוא משרה סביבו ביטחון מלא - תמיד אמרנו: אם בייגה בשטח אל תהיה במתח - שהדרך שבחר בה היא הדרך הנכונה. כי בייגה שוחט נוהג לומר את האמת גם כשהיא מרה, אך מחשלת. על שני הדגלים, הדגל הביטחוני והדגל החברתי, להיות באותו גובה - זו תמצית משנתו.

בייגה, זקן השבט של המערכת הפוליטית-הכלכלית, מסיים את תפקידו בכנסת. אנחנו לא נפרדים ממנו, הוא עובר למערכה אחרת, למערכה בשוק הפרטי, לאחר ח"י שנים בכנסת ו-40 שנה של פעילות ציבורית. השארת בבית הזה חותם עמוק. אנחנו מאחלים לך, בייגה יקירנו, חבר הכנסת בייגה שוחט, מכל הלב, הצלחה בכל מעשה ידיך. כה לחי.

היו"ר ראובן ריבלין:

תודה רבה לחבר הכנסת נסים דהן, שבהזדמנות זו אנחנו מברכים אותו ואת משפחתו בברכת מזל טוב על נישואי בתו הערב, בעזרת השם ואם ירצה השם, בחופה ובקידושין אשר יתקיימו בבני-ברק.

יעלה ויבוא חבר הכנסת יעקב ליצמן, יושב-ראש ועדת הכספים.

יעקב ליצמן (אגודת ישראל - יהדות התורה והשבת):

אדוני היושב-ראש, חבר הכנסת בייגה שוחט, חברי הכנסת, חבל לי שהצעירים עוזבים. אנחנו נשארים עם מבוגרים כראשי ממשלה והצעירים עוזבים אותנו.

בייגה היה מורה הדרך שלנו בכלכלה. כשפקידי האוצר הופיעו בפנינו בוועדת הכספים כל אחד פחד לעבוד על חברי ועדת הכספים, על חברי הכנסת, כי ידעו שבייגה יושב כאן ואי-אפשר לעבוד עליו. הוא הכיר כל דבר לפני ולפנים, כאיש כלכלה וכשר האוצר לשעבר. אפשר להגיד שכמעט כל פעם הסתכלו עליו חברי הכנסת לראות מה הוא אומר ולהתחשב בדעתו. לא פעם אחת הוא הצביע בניגוד לעמדת המפלגה כשהוא חשב שהיא לא צודקת, לא בגלל פוליטיקה אלא כי זה היושר. אולי היושר הזה בעצם מנע ממנו להתקדם במפלגה.

היו"ר ראובן ריבלין:

הוא היה שר האוצר פעמיים.

יעקב ליצמן (אגודת ישראל - יהדות התורה והשבת):

רגע, אני מדבר עכשיו, לא כשהיה שר אוצר פעמיים. כשבייגה היה שר האוצר, אצלנו בציבור החרדי אמרו שהוא שר האוצר הכי טוב לחרדים. מלה בסלע ושתיקה בתרי. מלה היתה ברזל. מה שהוא אמר - קיים, וגם לא הדליף, לא דיבר, הכול סגור. מה שדיברו אתו היה סגור.

בייגה הוביל השנה בוועדת הכספים את חוק פינוי-פיצוי. אף שהחוק הזה טעון, מורכב, קשה, זה  מעבר לנושא. אבל גם החוק עצמו, כולם שיבחו אותו על הניהול ועל הדרך שבה הוא הוציא את החוק הזה מתחת ידיו כחוק הגון.

בייגה, אני לא בטוח שתרצה לשמוע את זה, אתה כשר האוצר מעולם לא העזת לפגוע בקצבאות ילדים. מעולם לא. אמרת לי פעם, אם אני זוכר טוב, שאתה לא היית מעז לעשות את הקיצוץ שהם עשו כאן בתוכנית. לא משנה שחשבת שחוק זה או אחר לא בדיוק צריך להיות, התנגדת לזה, אבל אמרת לי שלא היית מעז לעשות את הקיצוץ שהם הביאו.

עצם העובדה, בייגה, שלאחרונה הציעו אותך כמועמד מוסכם במסגרת 61, מה שלא התקדם - - -

זאב בוים (אחריות לאומית):

הוא עוד יכול להתחרט אם תמשיך כך.

יעקב ליצמן (אגודת ישראל - יהדות התורה והשבת):

עצם הדבר שהציעו אותך כמועמד אומר דורשני, אף ש-61 זה דבר שלא בא לעולם ולא יהיה, אבל עצם הדבר שאנשים חשבו שאפשר להתלכד סביבך אומר שכולם אהבו אותך כאן  וכולם העריכו את עבודתך.

אני לא אאריך. אני לא אוהב להגיד הרבה שבחים. אני חושב שהכנסת מאבדת היום אחד מבכיריה-בחיריה. תחסר לנו בכנסת. לנו בוועדת הכספים בטוח שתחסר. אני מאחל לך הצלחה בהמשך דרכך. תודה רבה.

היו"ר ראובן ריבלין:

תודה רבה. חבר כנסת מוחמד ברכה, ואחריו – חבר הכנסת חיים אורון. אחר כך נשמע את חבר הכנסת שוחט.

מוחמד ברכה (חד"ש-תע"ל):

אדוני היושב-ראש, חברי הכנסת, חבר הכנסת שוחט, משפחת שוחט היקרה, שמעתי אותך לפני כמה ימים, בייגה, בטלוויזיה - אצל בן כספית, נדמה לי - ואמרת שאחד התחביבים שלך הוא לקרוא מאזנים כלכליים. זה נכון? שמעתי נכון? באמת?

אברהם בייגה שוחט (העבודה - מימד - עם אחד):

כן.

מוחמד ברכה (חד"ש-תע"ל):

זה לא ייאמן, פשוט. זה לא ייאמן.

אני, חברי הכנסת, אדוני חבר הכנסת שוחט, אני באמת מצטער על שאנחנו נפרדים מבייגה, ואני מאוד גאה לעמוד כאן ולפרגן לו, איש ציבור נעים הליכות.

אומנם אינני שותף לדרכו ולהשקפתו, אבל אינני יכול להתעלם מאישיותו, ממקצועיותו, מהגינותו, מיושרו ומהענייניות שאפיינה את דרך התנהלותו. בימים אלה, כשבית-המחוקקים מוצף באנשים שתמיהות גדולות עולות סביב השאלה כיצד הגיעו לכאן או מה עוללו כאן, עולה ומזדקרת דמותו של בייגה כאיש רב-מעשים ופעלים, אדם שפרנסת ציבור ושליחות ציבורית אינן מלים ריקות לגביו.

אני מבקש היום להזכיר את תרומתו הסגולית, הייחודית, הגבוהה והחשובה של בייגה שוחט בממשלת 1992 של רבין המנוח, את הראייה הרחבה, את ההשקעה בתשתיות ובחינוך, את ההחלטה ההיסטורית של אותה ממשלה להשוות את קצבאות הילדים, יהודים וערבים, ובכך להסיר כתם ממצחה של מדינת ישראל.

גם במליאת הכנסת, אדוני היושב-ראש, וגם בוועדת הכספים, ששם יצא לי ללוות את עבודתו של חבר הכנסת שוחט, הממלכתיות היא ששלטה בהתנהגותו, גם כשהיה איש אופוזיציה. ואני אומר לך – זה לפעמים קומם אותנו, חבריך לאופוזיציה - אני ראיתי, גם חברי המפלגה שלך: אתה לא יכולת להיפרד מתפקיד שר האוצר, גם כשלא היית שר האוצר. ואני חושב שאם זה מצביע על משהו, זה מצביע על יושר ועל כך שאתה ישר עם עצמך.

אני זוכר גם, באותם ימים של ממשלת רבין, את היוזמה הברוכה שבסוף, למרבה הצער וגם הבושה, עוכבה, זו של מיסוי הרווחים בבורסה. אני חושב שזו אחת ההצעות החשובות שהיו בכנסת בשנים האחרונות,  אבל אף שהצעת החוק נמשכה, היא עדיין רשומה על שמך, גם אם מישהו אחר, שר אוצר אחר, מנסה לנכס אותה לעצמו.

בייגה, צר לי שאתה נוטש אותנו. ובכל זאת, תודה על שהיה, והצלחה וסיפוק ושמחה על מה שיהיה.

היו"ר ראובן ריבלין:

תודה רבה לחבר הכנסת מוחמד ברכה. חבר הכנסת חיים אורון, ג'ומס.

חיים אורון (מרצ-יחד):

אדוני היושב-ראש, חברי הכנסת, בייגה ידידי, תמה, בני המשפחה, נציגי החברים שנמצאים כאן - ואני יודע, בייגה, שיש לך הרבה יותר מכפי שנמצאים פה למעלה - אני הייתי מודע לעובדה שבייגה רוצה לפרוש תקופה די ארוכה. היה שלב שניסיתי לשכנע אותו כי לא יעשה זאת - אני מודה, גם מנימוקים אגואיסטיים - ובשלב מסוים חדלתי, כי הבנתי שזאת הכרעתו.

הרבה חברים שקדמו לי מצאו לנכון לציין את מה שראוי שיהיה מובן מאליו - מצאו לנכון לציין את הגינותו של איש הציבור, את יושרו של איש הציבור.

היו"ר ראובן ריבלין:

ג'ומס, מנחם בגין היה אומר: המובן מאליו, טוב שייאמר.

חיים אורון (מרצ-יחד):

את יושרו של איש הציבור. זה, כמובן, ביטוי למצב העגום מאוד שבו אנחנו נתונים. כי הרי השיחה היתה צריכה להתחיל מהנקודה, שאיש הציבור הוא הגון וישר, ועכשיו אנחנו מתווכחים אתו על עמדותיו, על דעותיו, על החלטותיו, על התנהגותו. ולגבי העובדה שחוזרת ונשנית, האמירה שהוא אדם הגון - הוא באמת אדם הגון. הוא איש ישר - הוא באמת אדם ישר, אבל לטעמי זו תכונת היסוד של בייגה.

הגינותו גם היתה כזאת – וגם היא לא כל כך מפורסמת במקומותינו, ואני מודה שבכך הוא צבר אצלי הרבה מאוד נקודות, שגם כאשר הוא לא היה שר האוצר, גם כאשר הוא לא היה בתפקיד ממלכתי גדול, הוא בא לכנסת לעבוד. הוא ישב בוועדת הכספים, יותר מרוב רובם של כל חברי הכנסת. אף שאיך אמר יושב-ראש הוועדה? הוא ידע את התלמוד יותר מאחרים, והוא ידע את הפרטים יותר מאחרים. אבל הוא הבין שהוא צריך לשבת, כי זה מה שהוא בא לעשות בבית הזה, וזה אולי מאפיין אותו יותר מהרבה דברים אחרים.

אני רוצה לעמוד על פן אחר - והוא לא עלה פה עד עכשיו - אני עוזב את נתוני המקרו, שהם נורא חשובים, ואת הירידה באבטלה, שהיא נורא חשובה. ואפילו אני מוסיף את פליאתי על פליאתו של חבר הכנסת ברכה, על התחביב המשונה של קריאת מאזנים. אבל, האמינו לי, בייגה באמת מתרגש כשהוא נוסע בכביש 6; כשהוא רואה את נתב"ג-2000; כשהוא קורא בעיתון שהצליחו להגיע למחיר התפלה של סנט לקוב, נמוך מכפי שאז הוא רב – אם מותר לי להגיד פעם אחת – יחד אתי, עם פקידי האוצר.

ואולי זאת התכונה האמיתית. כלכלנים, יש לנו - אגב, הוא לא כלכלן. הוא מהנדס בניין. הוא לא כלכלן, אף שנדמה לי שבמהלך פעילותו הציבורית הוא הגיע גם להבנה וגם לידיעה, יותר מהרבה שמתהדרים בתארים של כלכלנים. אבל זה לא המבחן האמיתי בתחום שהוא היה בו, ובעיני זה גם לא היתרון הגדול שלו. היתרון הגדול שלו - גם בהרבה מאוד תחומים שהייתי חלוק עליו, ובהרבה מאוד תחומים הייתי חלוק עליו, אף שקצת ניסו להציג את המחלוקות כיותר מצומצמות בהרבה תחומים שהייתי חלוק עליו - הוא לא בא לתחומים הללו על תקן של טכנאי, על תקן של איש מקצוע. הוא בא לתחומים הללו עם כל המטען שהוא נושא אתו, מנחל-עוז ומערד ולכל אורך ההיסטוריה שלו, וזה, נדמה לי, יתרונו הגדול.

אני לא רוצה להאריך. אני לא יודע בדיוק מה בייגה יעשה – אני פחות או יותר יודע – ואיך הוא יארגן את ימיו כאשר הוא יסיים את כהונתו בכנסת. אבל דבר אחד אני יכול להבטיח לכם - החזאים אומרים שביום שישי ירד גשם. אני אומר לכם שבשבת בבוקר – יסלחו לי פה חברי הכנסת הדתיים – בייגה יטלפן למינהלת הכינרת וישאל כמה עלתה הכינרת. כי בייגה הוא מסוג האנשים שמרגישים אחריות אישית למפלס הכינרת. הוא מרגיש אחריות אישית להרבה מאוד תחומים.

היו"ר ראובן ריבלין:

נדמה לי שהוא ויוסי שריד, הדבר הראשון שהם קוראים בבוקר זה את "הארץ" - כמה מ"מ גשם ירדו.

חיים אורון (מרצ-יחד):

אבל לא זאת הנקודה - - -

יוסי שריד (מרצ-יחד):

כן, אבל אף אחד לא יודע מה הוא יעשה בשבת בבוקר. כיוון שהוא ואני גרים באותה שכונה, אנחנו בטח נשב בגן שם ונשוחח שיחת קשישים.

חיים אורון (מרצ-יחד):

ובכל זאת, התחושה הזאת, גם כאשר השנים עוברות, שהוא אחראי אישית, היא כנראה המאפיין שמאחד הרבה מאוד תחומים בצורת התנהגותו.

נמשיך להיות חברים.

היו"ר ראובן ריבלין:

תודה לחיים אורון, ג'ומס. אני מזמין את חבר הכנסת, שר האוצר לשעבר, מועמד אפשרי לראש הממשלה בעתיד, בייגה שוחט.

אילנה כהן (העבודה - מימד - עם אחד):

בייגלה, בשם כל האחיות בארץ, אני רק רוצה לאחל לך הרבה הרבה בריאות.

היו"ר ראובן ריבלין:

אילו ידעת כמה פתקאות קיבלתי כאן בבקשה לבוא ולברך אותך - בשם הצעירים מאתי לבני; בשם ראשי הערים מזאביק בוים; מאיר פרוש ביקש ממני להיפרד ממך בשם הירושלמים; אילנה כהן - בשם האחיות, וכך הלאה וכך הלאה.

אילנה כהן (העבודה - מימד - עם אחד):

לאחל לו בריאות, רק בריאות.

גאלב מג'אדלה (העבודה - מימד - עם אחד):

בשם הספורטאים.

מוחמד ברכה (חד"ש-תע"ל):

אתה מגיע ל-61?

היו"ר ראובן ריבלין:

עוד לא, עוד לא, אבל אנחנו משתדלים. זה שזה מרגיז כל כך, סימן שזה היה - - -

אברהם בייגה שוחט (העבודה - מימד - עם אחד):

אדוני היושב-ראש, חברי הכנסת, משפחתי, תמה, ילדים, נכדים וחברים שלי, אני באמת רוצה להודות לך מקרב לב, אדוני היושב-ראש, על הדברים החמים. אמרת לי: בוא נעשה את זה, אף שאתה עדיין בדרכך החוצה, אבל הכנסת סוגרת את דלתותיה לפגרה בשבוע הבא, ואני מציע שנעשה את זה היום. אני מודה ומתוודה שהסכמתי ושמחתי ברצון. חשבתי שיגידו דברים טובים, כמו שאומרים במקרים האלה, אבל אני חושב שאני יוצא עם צידה לדרך להרבה מאוד שנים אחרי מה שאמרו פה החברים. אני יודע שהרבה דברים נאמרו מהלב, ומטבע הדברים, כאשר נפרדים אומרים שבחים על אדם. הדברים שנאמרו אכן מאוד משמחים אותי ומאוד נוגעים ללבי, ותודה לכל הדוברים.

זו לי הפעם האחרונה שאני עומד על הדוכן הזה ונושא את דברי. בימים אלה אני מסיים 40 שנות שירות למען הציבור והמדינה וחוזר הביתה. אני עושה זאת בנפש חפצה, ברצון טוב, ללא חשבונות אישיים, גאה במעשי ובתרומתי לחברה, למשק ולאזרחים בישראל. אני שמח לפרוש ומביט אחורה בסיפוק ובהנאה רבה על חלקי בבנייתה של עיר חדשה בישראל, ערד, שהיתה  למופת ולדוגמה, ועל חלקי רב-השנים בהנעת גלגלי המשק והחברה. אין לי טענות, אני באמת שמח בחלקי.

את חיי הציבוריים התחלתי הרחק מכאן, בערד, כאשר עם חברים תקעתי יתד ראשונה בראשית שנות ה-60, לפני כ-45 שנים, בגבעות הצחיחות הצופות על בקעת ערד, על הרי מואב ועל ים-המלח. לכנסת, לבית הזה, הגעתי אחרי עשרות שנים של בניית ערד והפיכתה לעיר ואם בישראל, ומאז בואי לכאן הקדשתי את רוב זמני וכוחי למשק ולחברה; למשק, אשר לנגד עינינו צמח והגיע להישגים, שבמלוא הצניעות אני קובע שלא היו כדוגמתם במדינת ישראל.

אני גאה בצמיחה של 6% לשנה במשך שש שנות כהונתי כשר האוצר, בירידה דרסטית באבטלה, בהכפלת תקציב החינוך, בפיתוח ההשכלה הגבוהה ובהקמת המכללות. אני מלא סיפוק למראה הפרויקטים שקרמו עור ובטון ואשר עליהם החלטתי עם אנשים אחרים, חברי ממשלה וכנסת, ודחפתי לקידומם, והם עומדים היום לרשות הציבור כחלק מהתשתיות הלאומיות: נתב"ג-2000, כביש חוצה-ישראל, העיר מודיעין, המחלפים, הכבישים, נמל היובל, מתקן התפלת המים באשקלון, היכלי המשפט, קריות הממשלה. כל אלה היו לדוגמה ולמופת לממשלה חרוצה, שהעמידה את הדאגה לאזרח ולמשק בראש דאגותיה. הרבה אחרי שיידומו המריבות הקולניות, ההתנצחויות הקטנוניות ועשיית החשבונות, יישארו הפרויקטים הנפלאים האלה אות וסימן לתקופה של צמיחה ופריחה שכמותה לא היתה וליוותה את פעילות ממשלת רבין בכל שנות קיומה. הרשו לי להיות גאה בטביעת האצבע האישית שלי בפרויקטים הללו וברבים אחרים שלא הזכרתי כאן.

ברצוני לשתף אתכם גם בגאווה פרטית שלי ובהיבט אחר לחלוטין, אדוני היושב-ראש. בכל שנות שירותי את הציבור בישראל ובכ-30 דוחות של מבקר המדינה עלי ועל פעילויותי לא נמתחה ביקורת כלשהי בהקשר של ניהול לא תקין ברמה האישית, לא על מינויים פוליטיים לא ראויים ולא על הקניית זכויות והטבות למקורבים. לא עמוד אחד בספרי הביקורת, לא משפט אחד, לא שורה אחת ואפילו לא מלה אחת. שום כלום. באווירת הימים האלה ולנוכח גלי השחיתות המאיימים להטביע את המדינה, אין זה דבר של מה בכך.

חברי הכנסת, אני הולך היום הביתה והייתי רוצה שבמעמד פרישה חגיגי זה יהיו שותפים לצדי במשכן הכנסת שני אנשים, שני מנהיגים – לוי אשכול ויצחק רבין זכרם לברכה. גם ברגעים האלה אני מתגעגע למנהיגותם השקטה, לאמינותם, ובעיקר לרעות, לחברות האמיתית שכמותה אין למצוא היום בפוליטיקה, לצערי הרב.

אדוני היושב-ראש, חברי הכנסת, אני רוצה לומר היום תודה. תודה באמת לציבור רחב שעטף אותי באהבה רבה, תודה מעומק הלב לחברי במפלגת העבודה על גלגוליה השונים שחזרו ובחרו בי כשליחם לבית הזה ולשולחן הממשלה. תודה, בעצם אלף תודות לחברי הבית הזה מכל המפלגות, מכל קצווי הקשת הפוליטית, שהרעיפו עלי חיבה וגם כאשר רגזו וכעסו היה זה על רקע ענייני. תודה לעובדי הכנסת על שאפשרו לי ולכולנו לבצע את תפקידנו, ובעיקר תודה מיוחדת לצוות ולעובדים בוועדת הכספים לדורותיהם במשך כ-18 שנים.

תודה ענקית לכל אזרחי מדינת ישראל, יהודים וערבים, חילונים ודתיים, ימנים ושמאלנים, שהעניקו לי זכות גדולה לשרת אותם בנאמנות ובאהבה. אהבתם והערכתם היו לי למקור עידוד בכל צעד ובכל החלטה. אין כמוכם.

כמובן, תודה לבני משפחתי, לתמה ולילדי יוחאי, אלישבע ונטע, שהיו לי משענת במשך שנות דור, נתנו כתף, הושיטו יד ואפשרו לי לדאוג קודם כול לבית הלאומי ורק אחר כך לבית הפרטי.

אדוני היושב-ראש, חברי, אני אומר לכם היום שלום ומאחל לכם שתצליחו בכל מעשיכם, דרכיכם והחלטותיכם. אאחל לכם שתשרה ביניכם אווירה של שיתוף פעולה, יצירה, כוונות טובות והחלטות נכונות למענה ולטובתה של המדינה היחידה שיש לעם היהודי, היא מדינת ישראל; אין לנו ארץ אחרת. תודה ושלום רב.

היו"ר ראובן ריבלין:

תודה לחבר הכנסת אברהם בייגה שוחט, אשר בא לבניין זה בכנסת האחת-עשרה כמחליף ונבחר מאז באופן רצוף. הוא היה פעמיים שר האוצר של מדינת ישראל. כולנו נפרדים ממנו בצאתו מכאן, אבל ניפגש עמו ונפגוש בו גם כאדם אשר יעשה עוד רבות למען המדינה, גם כחבר וגם כרע שבאמת אין שני לו. תודה רבה לך.

רבותי, דקה הפסקה. להבדיל אלף אלפי הבדלות, בישיבת הכנסת ביום שני, בתום ימי השבעה, נעלה את זכרו של חבר הכנסת אברהם מלמד, אשר נפטר והלך לעולמו.


הודעת ועדת העבודה, הרווחה והבריאות על רצונה להחיל דין רציפות על הצעת חוק
["דברי הכנסת", חוב' ד', עמי  .]

היו"ר ראובן ריבלין:

רבותי חברי הכנסת, הצבעה על הודעת ועדת העבודה, הרווחה והבריאות על רצונה להחיל דין רציפות על הצעת חוק הביטוח הלאומי (תיקון מס' 7). יש פה אנשים שיכולים להצביע? רבותי, אותם אנשים היושבים על מקומם, עזרו לנו להחיל דין רציפות. אין התנגדות ואנחנו נעבור להצבעה.

אני מבקש להצביע על החלת דין רציפות. חברי הכנסת, אני מפעיל את ההצבעה. מי בעד החלת דין רציפות? נא להצביע. בבקשה. אני אוסיף את קולה של חברת הכנסת קולט אביטל.

הצבעה מס' 8

בעד הודעת הוועדה – 17
נגד – אין
נמנעים – אין
הודעת ועדת העבודה הרווחה והבריאות על רצונה להחיל דין רציפות על הצעת חוק הביטוח הלאומי (תיקון מס' 7),  התשס"ב-2002, נתקבלה.

היו"ר ראובן ריבלין:

17 בעד, בצירוף קולה של חברת הכנסת קולט אביטל, שכבר עומדת על הדוכן כדי להחליף אותי. 17 בעד. הודעת ועדת העבודה הרווחה והבריאות על רצונה להחיל דין רציפות על הצעת חוק הביטוח הלאומי (תיקון מס' 7) התקבלה.


מסמכים שהונחו על שולחן הכנסת

היו"ר ראובן ריבלין:

הודעה למזכיר הכנסת.

מזכיר הכנסת אריה האן:

ברשות יושב-ראש הכנסת, הנני מתכבד להודיע, כי הונחה על שולחן הכנסת החלטת ועדת הכספים בדבר תיקון טעות בחוק הפיקוח על שירותים פיננסיים (עיסוק בייעוץ פנסיוני ובשיווק פנסיוני), התשס"ה-2005. תודה רבה.


הצעת חוק הנהיגה הספורטיבית, התשס"ו-2005
[מס' מ/146, כ/48; "דברי הכנסת" מושב שני, חוב' ל"ד, עמ' 13725; מושב שלישי, חוב' י"ז, עמ' 19306פרישתו;  נספחות.]
(קריאה שנייה וקריאה שלישית)



היו"ר ראובן ריבלין:

אנחנו ממשיכים. הצעת חוק הנהיגה הספורטיבית. יציג אותה יושב-ראש ועדת החינוך. זה החוק הנקרא החוק המוטורי? בבקשה, חבר הכנסת אברהם פורז. חבר הכנסת רצאבי, אתה תוכל, אם יאשרו את ההצעה, לעלות ולדבר בשם היוזמים. אני יודע מה שאתה רוצה עוד לפני שאתה בא.

בתום הצגת הדברים על-ידי יושב-ראש ועדת החינוך יש הסתייגויות, וחבר הכנסת והשר לשעבר מתן וילנאי יוכל לומר כמה דברים בהיותו השר אשר יזם את החוק.

אברהם פורז (יו"ר ועדת החינוך, התרבות והספורט):

אדוני היושב-ראש, חברי הכנסת, קודם כול אומר שאחת הסיבות לכך שיושב-ראש ועדה נושא נאום ארוך יחסית בהצגת חוק היא שלפעמים הדברים האלה הם כלי פרשנות בבתי-המשפט. בהיותי יושב-ראש ועדת הכלכלה של הכנסת במשך שלוש שנים פלוס, נתקלתי מדי פעם בחוסר סבלנות או סובלנות. אמרו: תקצר, תקצר. זה כלי פרשנות, ולכן, לדעתי, הדברים חייבים להיאמר במלואם.

הנני מתכבד להביא לפני הכנסת לקריאה שנייה ולקריאה שלישית את הצעת חוק הנהיגה הספורטיבית, התשס"ו-2005. הצעת חוק זו היא מיזוג של שתי הצעות חוק, הצעת חוק שיזמו חבר הכנסת אהוד רצאבי וקבוצת חברי הכנסת והצעת חוק ממשלתית.

החוק המוצע – זה בתקופתך, מתן וילנאי, או שאתה מינית את הוועדה, אתה תסביר את חלקך –   בא להסדיר את תחום הנהיגה הספורטיבית בישראל, כדי לאפשר את הפעילות בתחום זה, שאינה מתאפשרת כיום עקב המצב המשפטי הקיים. בנושא אף הוגשו כמה עתירות לבג"ץ, ועמדת המדינה בהן היתה כי יש להסדיר את הנושא בחקיקה. החוק המוצע יאפשר, בין השאר, עריכת מירוצים, ובכללם מירוצי שטח וקרטינג.

מוצע כי שר החינוך, התרבות והספורט – להלן: שר החינוך – יקבע בתקנות רשימת כלים תחרותיים שהחוק המוצע יחול עליהם ובהם יהיה מותר לנהוג נהיגה ספורטיבית. מוצע כי תוקם במשרד החינוך, התרבות והספורט רשות לנהיגה ספורטיבית, שתהיה הרשות המוסמכת המופקדת על הנושא, לרבות מתן הרשיונות הנדרשים.

לאחר חקיקת החוק המוצע תותר בישראל נהיגה ספורטיבית רק לפי הוראותיו. נהיגה ספורטיבית תהיה טעונה שלושה רשיונות: רשיון לכלי התחרותי, רשיון לנהיגה ספורטיבית ולנוהג בכלי ורשיון למסלול מירוץ קבוע או למסלול מירוץ ארעי – מסלול שיינתן לצורך אירוע חד-פעמי או לצורך כמה אירועים דומים, בשטח שיוכשר לכך. מוצע כי החובות על-פי החוק יחולו גם על מי שנוסע בכלי התחרותי שלא כנהג, וכן כי בנהיגה ספורטיבית תיכלל לא רק הנהיגה בתחרות עצמה, אלא גם נהיגה בפעילות ספורט אחרת, לרבות נהיגה לשם אימון, דירוג, הצבה, ניסוי או הדרכה.

עסאם מח'ול (חד"ש-תע"ל):

אתה רוצה שנשמע מה אתה אומר?

אברהם פורז (יו"ר ועדת החינוך, התרבות והספורט):

אם תרצה, אני מוכן להבטיח לך לצלם את המסמך ולתת לך לקרוא אותו. א. אני צרוד; ב. אם יש לך עניין, אני יכול לתת הסבר על כל מלה, אבל אני בטוח שאתה לא רוצה בזה.

עוד מוצע, כי על הנוהג נהיגה ספורטיבית תוטל חובת ביטוח מיוחדת הן מפני פגיעה עצמית הן מפני פגיעה שתיגרם לצד שלישי. כמו כן, אם בעת מירוץ במסלול מירוץ ארעי חלק מהמירוץ מתקיים בקטע קישור – קטע דרך הפתוח גם לכלי רכב רגילים – מוצע כי תהיה חובת ביטוח גם לפי פקודת ביטוח רכב מנועי, וכי פקודה זו וחוק פיצויים לנפגעי תאונות דרכים יחולו לעניין זה. נוסף על כך, שר התחבורה, בהתייעצות עם השר לביטחון פנים ועם שר החינוך, יוכל לקבוע בתקנות הוראות לעניין נהיגה בקטע קישור. נקבעו גם הוראות מיוחדות בנושא אחריות בנזיקין לעניין נהיגה ספורטיבית, לרבות הטלת נטל הראיה על הנוהג כי לא היתה התרשלות מצדו.

הוראות מוצעות נוספות הן: מתן סמכות לשר החינוך להכיר בתאגיד ללא מטרות רווח העומד בתנאים מסוימים כהתאחדות המייצגת תחום אחד או יותר של נהיגה ספורטיבית, ויהיה אפשר להכיר בכמה התאחדויות, לתחומים שונים; מתן סמכות לרשות המוסמכת לקבוע את כללי הנהיגה הספורטיבית לפי התקנונים והכללים הקיימים, בשינויים שתקבע; כללים ותנאים למתן הרשיונות השונים לפי החוק, לרבות הוראות מיוחדות בדבר השתתפות קטינים בנהיגה ספורטיבית; הוראות לעניין עיסוק בנהיגה ספורטיבית כמדריך או כמאמן; חובותיו של בעל מסלול מירוץ; לבוש וציוד מגן; חובת החזקת תעודות והצגתן; עריכת שינויים בכלי תחרותי; איסור נהיגה בעת שכרות; אמצעי אכיפה ועונשין; מינוי ועדה מייעצת וייבוא כלי תחרותי.

יצוין כי כלי תחרותי שניתן עליו רשיון לפי החוק המוצע לא יקבל רשיון לפי פקודת התעבורה, אולם לגבי כלי רכב מסוימים, שהיו רשומים בעבר ככלי רכב מנועיים כאמור, יהיה אפשר, בתנאים שייקבעו, לחזור ולקבל רשיון לפי פקודת התעבורה, אם יחדלו מלהיות כלי רכב תחרותיים.

נקבע איסור שימוש ברכב תחרותי לכל עניין שאינו נהיגה ספורטיבית. בעת הדיון בהצעת החוק סברה ועדת החינוך, התרבות והספורט כי יש מקום לאפשר לשר התחבורה, בתנאים מסוימים, לקבוע בתקנות הוראות שיאפשרו נהיגה שאינה נהיגה ספורטיבית כאמור לצורך הגעה אל מסלול המירוץ או עזיבתו או לצורך אחר הקשור במישרין במירוץ, ועל כן הוסף סעיף 12(ד) המוצע.

קריאה:

פורז, לא שומעים אותך גם ככה.

אברהם פורז (יו"ר ועדת החינוך, התרבות והספורט):

הפרוטוקול יקלוט את זה, גם אם אתה לא.

היו"ר קולט אביטל:

השתכנענו. זה בסדר.

אברהם פורז (יו"ר ועדת החינוך, התרבות והספורט):

לא, לא, אני חייב לקרוא הכול. גם אני הייתי יכול לקצר, אבל אני לא יכול. זה כבר לקראת הסוף, יש נחמה בעבורכם.

היו"ר קולט אביטל:

יש לי הרושם שזה משעמם גם אותך.

אברהם פורז (יו"ר ועדת החינוך, התרבות והספורט):

לא, אני הרי יודע את זה בעל-פה. אני יכול אפילו להיבחן על זה.

השר לביטחון פנים מבקש למחוק את הסעיף הזה, ואני מבקש מחברי הבית שלא לקבל את ההסתייגות. חזקה על שר התחבורה שבבואו לקבוע תנאים לנהיגה כאמור ישקול את כל השיקולים של ביטחון הציבור ובטיחותו ולא יאפשר נהיגה כאמור אלא בתנאים הולמים.

אני רק רוצה לומר במה מדובר. לפעמים, כדי להגיע למסלול התחלת המירוץ, כלי הרכב צריך לעבור כמה קילומטרים. אם יתקבל החוק כפי שהוצע, הוא יוכל להגיע למסלול רק על גרר. הוא לא יוכל אפילו לנסוע 100 מטרים על כביש רגיל. ולמה? כי למכונית כזאת אין, למשל, פסים זוהרים, או לפעמים אין למכונית כזאת מכוונים; כריות האוויר בה לא פועלות, או שאין לה ABS. לכן, זה אבסורד למנוע לחלוטין. מובן שמכונית כזאת, בדרך מישהו ייסע לפניה ואחריה ויאותת. ראיתי פעם איך מובילים ספינה על משאית, אז מכונית כזאת לא יכולה? מכונית שיכולה אולי לנסוע 300 קמ"ש לא יכולה לנסוע כמה קילומטרים על כביש רגיל בלי שיצטרכו להעלות אותה על גרר? כל המטרה היא, כמובן, להקטין את העלויות. אפשר כמובן לעשות שכל דבר יעלה כל כך הרבה שלא יהיה אפשר לבצע אותו.

הוראה נוספת היא, שבעת נהיגה בקטע קישור יחולו על הכלי התחרותי ועל הנוהג בו ההוראות לפי פקודת התעבורה, כאמור. גם בעניין זה הוועדה סברה, בעת הדיון בהצעת החוק, כי יש הצדקה לתת סמכות לשר התחבורה – אגב, הכול בהתאם לכללים שיקבע שר התחבורה, אבל לא איסור טוטלי – לפטור, באופן ובתנאים שיקבע, את הכלי התחרותי או את הנוהג בו מהוראות מסוימות לפי פקודת התעבורה, מאחר שקיימות דרישות מסוימות שאין מקום להחילן על כלי תחרותי, גם כאשר הוא נוסע בקטע קישור. גם בעניין זה אני מבקש מחברי הכנסת לדחות את ההסתייגויות של השר לביטחון פנים. כשכלי רכב כזה נוסע בכביש רגיל, מובן שיינקטו כל האמצעים כדי שלא תהיה חלילה תאונה: אולי יהיה רכב לפניו, ואחריו, אבל לאסור טוטלית זה פשוט לא הגיוני.

הצעת החוק באה לפתור מצב קיים, שלפיו לא ניתן לקיים נהיגה ספורטיבית בישראל באופן מסודר ובטיחותי ובפיקוח הולם. לפיכך, אני מבקש מחברי הבית לדחות את כל ההסתייגויות שהוגשו ולאשר את הצעת החוק.

אני רוצה לומר כמה מילות תודה. קודם כול לעורך-הדין צבי ענבר, שהיה היועץ המשפטי של הכנסת, שהכין את הצעת החוק הממשלתית. גם אני הגשתי, בכנסת הקודמת, הצעת חוק דומה לזאת, ניסינו אז להתקדם ונתקענו. אני מבין שחבר הכנסת וילנאי רוצה לומר כמה דברים, גם סגן השרה צבי הנדל תמך בצורה מסיבית בעניין הזה, גם עורכת-הדין עדנה הראל – שבינינו לבין עצמנו, היתה פעם עוזרת פרלמנטרית שלי, עכשיו היא עובדת במשרד המשפטים - - -

שלום שמחון (העבודה - מימד - עם אחד):

אברהם, אתה מסלף את העובדות, גם אני - - -

אברהם פורז (יו"ר ועדת החינוך, התרבות והספורט):

תראו, רבותי, דיברתי אליכם בקול מונוטוני כי הייתי אנוס לקרוא את מה שצריך לומר. אני מאוד אוהב את החוק הזה. אתם לא נפרדים ממני, כך שאני לא עושה הספד אישי, אבל אני פריק של מכוניות, אני אוהב מכוניות. בעיני מכונית זה לא רק אמצעי להעביר אותך מנקודה א' לנקודה ב'. בעיני מכונית היא דבר שמגשים הרבה מאוד שאיפות ומאוויים.

חמי דורון (שינוי):

- - -

אברהם פורז (יו"ר ועדת החינוך, התרבות והספורט):

אני יכול לומר לך, חבר הכנסת חמי דורון, כל עיר בעולם שאני נמצא בה ויש בה מוזיאון של מכוניות עתיקות, אני תמיד שם. אני מתמצא בדגמים, במנועים, ואני אומר לכם, זה פשוט מביש לחשוב שעכשיו, ורק עכשיו, מצאנו סוף-סוף, אחרי אלפיים שנה, קצת פחות, להביא חוק כזה ולאפשר בישראל תחרויות ספורטיביות של מירוצי מכוניות, דבר שהוא יפה ומשובב נפש.

כאמור, גברתי היושבת-ראש, אני מציע להסיר את כל ההסתייגויות ולהצביע על הצעת החוק בקריאה שנייה ושלישית.

היו"ר קולט אביטל:

תודה רבה. אני רוצה לעבור להסתייגויות. חברי הכנסת מוחמד ברכה, עסאם מח'ול, אחמד טיבי – אינם פה, הסתייגותם נופלת. השר לביטחון פנים - אינו נמצא באולם, הסתייגותו נופלת. סגן השר לביטחון פנים - אינו נמצא כאן, הסתייגויותיו נופלות.

אי לכך אנחנו עוברים להצבעה על כל החוק בקריאה שנייה, בלי הסתייגויות.

הצבעה מס' 9

בעד סעיפים 1-38 – 25
נגד – 3
נמנעים – 1
סעיפים 1-38 נתקבלו.

היו"ר קולט אביטל:

ובכן, בעד - 25, מתנגדים - 3, נמנע אחד. הצעת החוק עברה בקריאה שנייה.

אנחנו עוברים להצבעה בקריאה שלישית.

הצבעה מס' 10

בעד החוק – 25
נגד – 3
נמנעים – 1
חוק הנהיגה הספורטיבית, התשס"ו-2005, נתקבל.

היו"ר קולט אביטל:

ובכן, בעד - 25, נגד - 3, נמנע אחד. אני קובעת שחוק הנהיגה הספורטיבית, התשס"ו-2005, עבר.

אני קוראת לדוכן את חבר הכנסת אהוד רצאבי. אחריו - חבר הכנסת וילנאי.

אהוד רצאבי (שינוי):

גברתי היושבת-ראש, חברי הכנסת, אתם לא תאמינו, אבל כאב הראש שקיבלתי בשעה 08:00  נעלם ממש בשנייה הזאת.

אילנה כהן (העבודה - מימד - עם אחד):

חסכת בסל התרופות.

אהוד רצאבי (שינוי):

חסכתי בסל התרופות. רבותי, אני מתרגש, מכיוון שהעבודה שלי של שלוש שנים הסתיימה היום סוף-סוף. אנחנו עומדים לקראת בחירות ומי יודע מה יהיה הלאה, אבל לפחות אני יכול להיות גאה בחוק אחד שיש לו כל כך הרבה תומכים וכל כך הרבה אנשים בארץ ששמחים בשמחתי.

אני חושב שזה יום היסטורי לכל מי שעוסק בספורט הזה ולכל חובב ספורט כזה. ביום שישי האחרון השתתפתי במירוץ מכוניות, באירוע פנטסטי שהתקיים באשדוד, היה לי התענוג לנהוג ברכב והשגתי הישגים לא רעים, איחרתי רק 20 שניות אחרי האחרים.

ג'מאל זחאלקה (בל"ד):

הכול בצורה לא חוקית.

אהוד רצאבי (שינוי):

הכול בצורה לא חוקית, אבל לנו יש חסינות, שכחת.

היו"ר קולט אביטל:

לא בזה.

אהוד רצאבי (שינוי):

בכל מקרה, רבותי, עד לרגע האחרון, עד הבוקר, בשעה 09:30, היה עוד מישהו שניסה לטרפד את החוק הזה, ולשמחתי הרבה, ההיגיון של יושב-ראש הכנסת גבר על הטיפשות שלו.

אני שמח שחברינו פה כולם תמכו, פרט לשלושה, אני חושב שזה ניצחון גדול לכולנו.

ללא כל ספק, הספורט המוטורי יתרום לכלכלת ישראל. אנחנו רואים מה קורה בקפריסין, בשלושה ימים – 30 מיליון דולר הכנסות. חברנו למדינות העולם הנאורות, ועל כך אני שמח.

כמובן, אני רוצה להודות, קודם כול לחברי אברהם פורז, שהגיש את הצעת החוק הראשונה בכנסת החמש-עשרה; אני, שבאתי בעקבותיו, הגשתי אותה שוב בכנסת השש-עשרה. ללא מאמציו ויעילותו ביומיים של דיונים, מהבוקר ועד אחר-הצהריים, החוק הזה היה ממשיך להתעכב, כפי שהתעכב בוועדות אחרות. גמרנו עם זה, וזה יופי. לחברי בעמותת נהגי המירוצים – אני רואה ביציע את דני לוי, את רמי שוחטוביץ, עד לפני דקות מספר, ועוד רבים אחרים. וכמובן - לצוות ועדת החינוך, עורכת-הדין מירב ישראלי, תודה פעם נוספת. ליהודית, שאני לא רואה אותה כרגע. לוועדת הכלכלה, שטרחו כל כך הרבה - לאתי בנדלר, ללאה ורון, ליושב-ראש הוועדה הקודם, שלום שמחון, וליושב-ראש הוועדה אמנון כהן. כמובן, לחברי שדחפו, מכל הספסלים, מתן וילנאי, צבי הנדל, צ'יטה - אליעזר כהן - חברי ברמת-השרון, בלעדיכם הדברים האלה לא היו זזים. אנחנו לא נשכח את העבודה המשותפת של כולנו יחד, ואני כבר מחכה להזמנה למירוץ הראשון. כתבתי מכתב לוועדת האתיקה שתאשר לי את זה. תודה רבה.

היו"ר קולט אביטל:

תודה, ואין לך חסינות בנושא נהיגה. חבר הכנסת מתן וילנאי, בבקשה.

מתן וילנאי (העבודה - מימד - עם אחד):

גברתי היושבת-ראש, חברי חברי הכנסת, גם בשבילי זה רגע של נחת, עבודה שהתחילה בנובמבר 2001, כאשר הייתי שר הספורט וניסיתי שהמינהל לא יהיה כספומט שמשלם כספים, אלא יעצב את דמות הספורט בישראל. נתקלתי בהצעת החוק של חבר הכנסת פורז שעוסקת בנהיגה הספורטיבית, מיניתי את צבי ענבר כמשפטן, כי זיהיתי את הבעיות של משרד המשפטים, משרד האוצר ומשרד הספורט, ומאמץ של ארבע שנים ויותר הביא לפתיחת ענף חדש, מוסדר, כפי שצריך, בספורט בישראל.

זה מזכיר לי מבחינות רבות את חוק הקולנוע. מהרגע שהעברנו אותו, חרף התנגדות האוצר, הענף הזה נפתח ומופיע בכל מקום בעולם, הכשרונות הישראליים בקולנוע באים לידי ביטוי. אותו דבר בדיוק יהיה עם הספורט המוטורי ועם הכשרונות שלנו שנמצאים שם.

אני חייב להודות לאברהם פורז, שהציע את הצעת החוק המקורית והיום גם הוא סוגר מעגל. כיושב-ראש ועדת החינוך הוא דחף את זה במהירות שיא. היתה לי הרגשה שאנחנו מפספסים את הכנסת הזאת.

אני רוצה להודות ליושב-ראש הכנסת, שפניתי אליו הבוקר, אני מבין שגם חבר הכנסת אברהם פורז פנה אליו, והסכנה שזה יידחה נפלה והשכל הישר של יושב-ראש הכנסת מצטרף לכל אלה שעסקו בחוק הזה.

אני מודה לצבי הנדל, כסגן השרה, לאהוד רצאבי, לידידי אליעזר כהן. אנשים מכל פינות הבית עסקו בזה, והחוק הזה יביא ברכה לא רק לעוסקים בו אלא לספורט הישראלי ולחברה הישראלית כולה. תודה רבה לכם.

היו"ר קולט אביטל:

תודה רבה.


הצעת חוק מרשם האוכלוסין (תיקון מס' 9), התשס"ו-2005
[מס' כ/100; "דברי הכנסת", חוב' ד', עמ' 26546;  נספחות.]
(קריאה שנייה וקריאה שלישית)

היו"ר קולט אביטל:

אנחנו עוברים לסעיף הבא בסדר-היום: הצעת חוק מרשם האוכלוסין (תיקון מס' 9). בבקשה, אדוני, יושב-ראש ועדת הפנים ואיכות הסביבה, תוכל להציג את החוק לקריאה שנייה ושלישית.

גאלב מג'אדלה (יו"ר ועדת הפנים ואיכות הסביבה):

גברתי היושבת-ראש, מכובדי חברי הכנסת, אני מתכבד להביא בפני הכנסת לקריאה שנייה ולקריאה שלישית את הצעת חוק מרשם האוכלוסין (תיקון מס' 9), התשס"ו-2005, מטעם חברת הכנסת אראלה גולן.

בהצעת החוק שלפנינו מוצע לקבוע הסדר חדש לעניין אישור לידות שאירעו מחוץ למוסד, אשר כולל בהגדרתו שבסעיף 8 לחוק מרשם האוכלוסין, התשכ"ה-1965, גם בית-חולים, בית-סוהר, מוסד ציבורי או דתי, מוסד צדקה, מעון או בית-מלון.

סעיף 6 לחוק מרשם האוכלוסין כלשונו היום אינו נותן מענה למקרים שבהם אירעו לידות מחוץ למוסד ולא טופלו על-ידי רופא ומיילדת. כל שנותר לפקיד הרישום הוא להסתמך על הודעת הורי היילוד בבואם לרושמו. במקרים מספר מסוג זה שאירעו בעבר, נמסרו לפקיד הרישום הודעות כוזבות ויילודים נרשמו כילדים של מי שאינן אמהותיהם. קיים חשש שמסירת הודעות כוזבות כאמור עלולה לשמש למטרות פסולות, כגון אימוץ בלתי חוקי, הסכם בלתי חוקי לנשיאת עוברים או סחר בילדים.

לפי הצעת החוק, להודעה על לידה שאירעה מחוץ למוסד יצורפו תצהירי הרופא והמיילדת שטיפלו בה. אם לא טיפלו בלידה רופא או מיילדת, מוצע כי יצורפו להודעה תצהירים של הורי היילוד בדבר היותה של האם אמו הביולוגית, אישור רפואי על מעקב אחר היריון ואישור רפואי של רופא מומחה ביילוד וגינקולוגיה שבדק את האם בתוך 48 שעות מהלידה ואישר כי היא ילדה. במקרים שבהם לא ניתן אחד האישורים הרפואיים האמורים, יהיה על הורי היילוד לפנות לבית-המשפט לענייני משפחה ולבקש כי יצווה על עריכת בדיקה גנטית להורות בהתאם להוראות חוק מידע גנטי, התשס"א-2000, כדי לאשר את היותה של אם היילוד אמו הביולוגית.

להצעת חוק זו הוגשו הסתייגויות. אבקש מחברי הכנסת לדחות את ההסתייגויות ולאשר את הצעת החוק בקריאה שנייה ושלישית. תודה, גברתי היושבת-ראש.

היו"ר קולט אביטל:

תודה רבה. נעבור להסתייגויות. יש הסתייגות של חברי הכנסת דוד אזולאי ויעקב מרגי - הם אינם נמצאים כאן.

אי לכך, אנחנו עוברים ישר להצבעה בקריאה שנייה על כל החוק בנוסח הוועדה.

ההסתייגויות נפלו בהעדר מסתייגים.

הצבעה מס' 11

בעד סעיפים 1-3 – 20
נגד – אין
נמנעים - אין
סעיפים 1-3 נתקבלו.

היו"ר קולט אביטל:

בעד - 20, אין נגד ואין נמנעים. אני קובעת שהצעת החוק עברה בקריאה שנייה.

אנחנו עוברים להצבעה בקריאה שלישית.

הצבעה מס' 12

בעד החוק – 19
נגד – אין
נמנעים – 1
חוק מרשם האוכלוסין (תיקון מס' 9), התשס"ו-2005, נתקבל.

היו"ר קולט אביטל:

19 בעד, אין מתנגדים, נמנע אחד. אני קובעת שהצעת החוק עברה בקריאה שלישית. חוק מרשם האוכלוסין (תיקון מס' 9), התשס"ו-2005, נכנס לספר החוקים.

חברת הכנסת גולן, תרצי להגיד כמה מלים?

אראלה גולן (שינוי):

גברתי היושבת בראש, כנסת נכבדה, אני רוצה להודות לגברתי. אני רוצה להודות גם ליושב-ראש, חבר הכנסת רובי ריבלין, שהיה מאוד דואג בתחילת דרכי, וליושב-ראש ועדת הפנים גאלב מג'אדלה על עזרתו ומעורבותו בקידום חוק שימנע רישום לא חוקי של תינוקות בישראל. אני רוצה להודות לעידו בן-יצחק שעמל והכין את נוסח החוק בעומס הכמעט בלתי אפשרי שלפני פיזור הכנסת. אני רוצה להודות למשרד המשפטים ולמשרד הפנים על שיתוף הפעולה וההירתמות לנושא מצדם; וכן לעוזרות שלי, דליה ודקלה, ולכל מי שעזר לקדם את החוק ותמך בו. תודה רבה לכולם.

היו"ר קולט אביטל:

תודה רבה.


הצעת חוק צער בעלי-חיים (הגנה על בעלי-חיים) (תיקון מס' 4), התשס"ו-2005
[מס' כ/103; "דברי הכנסת", חוב' ה', עמ' 26713;  נספחות.]
(קריאה שנייה וקריאה שלישית)

היו"ר קולט אביטל:

אנחנו עוברים להצעת החוק הבאה: הצעת חוק צער בעלי-חיים (הגנה על בעלי-חיים) (תיקון מס' 4), התשס"ו-2005, קריאה שנייה ושלישית. יציג את ההצעה יושב-ראש ועדת החינוך, התרבות והספורט. אין הסתייגויות.

אברהם פורז (יו"ר ועדת החינוך, התרבות והספורט):

גברתי היושבת-ראש, חברי הכנסת, אני תמיד מרוצה מאוד להביא בפני הכנסת הצעות חוק שעניינן בעלי-חיים והגנה עליהם. מדובר בהצעת חוק צער בעלי-חיים (הגנה על בעלי-חיים) (תיקון מס' 4), שיזם חבר הכנסת יולי אדלשטיין, ואני מברך אותך על היוזמה.

חוק צער בעלי-חיים (הגנה על בעלי-חיים) קובע שורה של הוראות שמטרתן הגנה על בעלי-חיים, אולם אין בו איסור מפורש על נטישת בעלי-חיים. עקב מקרים רבים של נטישת בעלי-חיים, בעיקר כלבים וחתולים, בידי מי שמחזיק בהם, כאשר בעלי-החיים אינם מסוגלים לדאוג לעצמם ונידונים לסבל ואף למוות, הוצע להוסיף לחוק איסור פלילי על נטישת בעלי-חיים, וזאת בדומה לחקיקה הקובעת איסור על נטישת בעלי-חיים הקיימת במדינות כמו איטליה, בריטניה, גרמניה, פורטוגל וקנדה.

מוצע לקבוע את ההוראה המעבירה את נטל ההוכחה לבעלים או למחזיק של בעל-חיים כי לא נטש את בעל-החיים אם בעל-החיים נמצא כשהוא עזוב. בנוסף, תהיה זו הגנה טובה לנאשם אם הוכיח שנקט את כל האמצעים האפשריים למניעת העבירה.

מוצע לקבוע כי תאגיד שבין מטרותיו איסוף בעלי-חיים וטיפול בהם, רשות מקומית או וטרינר שטיפלו בבעל-חיים שננטש, יוכלו לתבוע מהבעלים או מהמחזיק את הוצאות החזקתו של בעל-החיים לתקופה שלא תעלה על 60 יום.

עוד קובעת הצעת החוק, כי החוק יכנס לתוקפו רק בעוד 18 חודשים.

רבותי, אני חייב לומר לכם שלי עצמי היו לבטים לא פשוטים, משום שאני חששתי שהעובדה שנטישת בעל-חיים גוררת בעקבותיה הרשעה פלילית עלולה להביא אנשים לפחד מאימוץ, כי אם המצב הוא שאני הולך ומאמץ בעל-חיים ואחר כך אין לי עם מי להשאיר אותו וזה עלול להיות פלילי - יהיו לי מחשבות שניות אם לאמץ בכלל בעל-חיים. אבל בסופו של דבר, אני חושב שאם החוק הזה יעבור, בתקופה שנתנו, של 18 חודשים, עד שיממשו אותו – עד אז צריך למצוא את אותם בתי-מחסה שיוכלו לקלוט בעל-חיים מאדם שאיננו יכול להחזיק בו מסיבות כאלה או אחרות. המצב הזה, וראינו אותו, שאנשים מגיעים לשדה התעופה ונוטשים שם את הכלב או את החתול בין המסלולים או על הכביש, הוא מצב בלתי נסבל ואכזרי. אני חושב שצריך להגן על בעלי-החיים מפני מצבים כאלה.

בהזדמנות זו אודה למירב ישראלי, היועצת המשפטית של ועדת החינוך, התרבות והספורט, על כל מלאכת החקיקה המואצת שנעשתה על-ידה בשבועיים, שלושה השבועות האחרונים. עשיתי מאמץ גדול בתקופה הזאת לסיים חקיקה. אני יודע שדיוני הוועדה הם חשובים, אני יודע שהכנסת צריכה לפקח על פעולות הממשל ועל הממשלה, אבל בעיני הדבר העליון שהכנסת עושה הוא חקיקה. אני יכול לומר שאני משאיר שולחן נקי. אין בוועדה שום הצעת חוק שמישהו יכול לומר שלא טופלה כי לא הגענו אליו, כי לא היה זמן. אין חוק כזה. כל החוקים שהגיעו לוועדת החינוך מאז אני מכהן בוועדה, פחות משנה, כולם טופלו והגיעו לכלל גמר.

אני, כמובן, מברך את המציע. אני מודה גם ליהודית גידלי, מנהלת הוועדה, ולכל עוזרותיה, לרבות מי  שהיתה מנהלת הלשכה שלי כשר הפנים, אתי דנן, ופגשתי אותה בוועדת החינוך. כנראה לפעמים דרכים צריכות להצטלב.

אני מבקש מהכנסת לאשר את החוק.

היו"ר קולט אביטל:

תודה רבה. לחוק הזה אין הסתייגויות.

אנחנו עוברים אפוא להצבעה בקריאה שנייה. בבקשה להצביע.

הצבעה מס' 13

בעד סעיפים 1-4 – 12
נגד – אין
נמנעים – אין
סעיפים 1-4 נתקבלו.

היו"ר קולט אביטל:

12 בעד, אין מתנגדים ואין נמנעים. החוק עבר בקריאה שנייה.

אנחנו עוברים להצבעה בקריאה שלישית. נא  להצביע.

הצבעה מס' 14

בעד החוק – 13
נגד – אין
נמנעים – אין
חוק צער בעלי-חיים (הגנה על בעלי-חיים) (תיקון מס' 4), התשס"ו-2005, נתקבל.


היו"ר קולט אביטל:

13 בעד, אין מתנגדים ואין נמנעים. חוק צער בעלי-חיים (הגנה על בעלי-חיים) (תיקון מס' 4), התשס"ו-2005, ייכנס לספר החוקים. תודה רבה.

מציע החוק, חבר הכנסת יולי אדלשטיין, בבקשה.

יולי-יואל אדלשטיין (הליכוד):

תודה רבה, גברתי היושבת-ראש. חברי חברי הכנסת, אני חושב שמדובר כאן בתיקון חשוב. אולי אנחנו כחברה, בעקבות התיקון הזה לחוק צער בעלי-חיים, ננהג במשנה זהירות – וכבר התייחס לזה יושב-ראש הוועדה – בכל הקשור ליחס שלנו לחיות מחמד, לחיות הבית, ואולי כתוצאה מזה נהיה חברה קצת יותר טובה וקצת יותר רחמנית. אני בטוח שמצד שני התיקון הזה גם יגרום למיעוט תופעות, שגם להן היינו עדים, של כלבים, למשל, שכתוצאה מהזנחה והתעללות ונטישה הופכים לחיות שמסכנות בני-אדם.

ברצוני להודות ליושב-ראש הוועדה, חבר הכנסת אברהם פורז, שהנושא הזה קרוב ללבו והוא סייע מאוד בהעברה מהירה של החוק וגם מצא פתרונות לסוגיות שבמחלוקת. נתנו זמן לממשלה להתארגן על-מנת לקבל גם פתרונות קצה. אני מודה למנהלת הוועדה יהודית גידלי, ליועצת המשפטית, עורכת-הדין מירב ישראלי, שעשתה עבודה מהירה ומצוינת, לאפרת ולכל צוות ועדת החינוך, התרבות והספורט. תודה רבה.

היו"ר קולט אביטל:

תודה רבה.


חוק צער בעלי-חיים (הגנה על בעלי-חיים) (תיקון מס' 5), התשס"ו-2005
[מס' כ/103; "דברי הכנסת", חוב' ה', עמ' 26713;  נספחות.]
(קריאה שנייה וקריאה שלישית)

היו"ר קולט אביטל:

אנחנו עוברים  להצעת החוק הבאה, הצעת חוק צער בעלי-חיים (הגנה על בעלי-חיים) (תיקון מס' 5), התשס"ו-2005. יעלה יושב-ראש ועדת החינוך, התרבות והספורט; בבקשה.

אברהם פורז (יו"ר ועדת החינוך, התרבות והספורט):

גברתי היושבת-ראש, חברי הכנסת, אני מתכבד להביא בפני הכנסת את הצעת חוק צער בעלי-חיים (הגנה על בעלי-חיים) (תיקון מס' 5), התשס"ו-2005, שהיא הצעתו של חבר הכנסת חזן.

שמואל הלפרט (אגודת ישראל - יהדות התורה והשבת):

חבר הכנסת פורז, מאות אלפי ילדים רעבים, זה גם צער בעלי-חיים. מאות אלפי ילדים רעבים, שאתה מרעיב אותם. אתה גרמת להם להיות רעבים. 700,000 ילדים רעבים זה גם צער בעלי-חיים.

היו"ר קולט אביטל:

אדוני סגן השר, אתה בממשלה, אתה יכול לדאוג להם.

שמואל הלפרט (אגודת ישראל - יהדות התורה והשבת):

צער בעלי-חיים לחתולות, לכלבים. אתה מרעיב מאות אלפי ילדים. תתבייש לך.

מל פולישוק-בלוך (שינוי):

מה זה שייך?

אברהם פורז (יו"ר ועדת החינוך, התרבות והספורט):

חבר הכנסת הלפרט, קודם כול, מדובר בהצעת חוק של חבר כנסת מהליכוד שאני קידמתי בתור יושב-ראש הוועדה. מלבד זה, אם הציבור שאתה מדבר עליו היה יוצא לעבודה והיה יוצא לשירות צבאי, המצב היה פחות עגום. תפסיק להטיף לנו פה מוסר.

מל פולישוק-בלוך (שינוי):

אנחנו נעבוד והם יקבלו את הכסף.

אברהם פורז (יו"ר ועדת החינוך, התרבות והספורט):

אולי צריך להעלות עוד יותר את המסים, כדי לתת לאנשים שלא רוצים לעבוד.

שמואל הלפרט (אגודת ישראל - יהדות התורה והשבת):

מיליון אנשים שעובדים מקבלים שכר מינימום.

אברהם פורז (יו"ר ועדת החינוך, התרבות והספורט):

לא רוצים לעבוד. תבואו בטענות לשרון ולנתניהו.

היו"ר קולט אביטל:

חבר הכנסת הלפרט, אני מבקשת להפסיק.

אברהם פורז (יו"ר ועדת החינוך, התרבות והספורט):

כמובן, הרי הוא איש חוק הלפרט. בתקופתו שילמו מהילד החמישי כמעט 900 שקלים לילד. השוויון בקצבאות הילדים משגע אותו. אגב, זה אחד ההישגים של שינוי.

שמואל הלפרט (אגודת ישראל - יהדות התורה והשבת):

הצלחת להרעיב מאות אלפי ילדים.

היו"ר קולט אביטל:

חבר הכנסת הלפרט, אני אצטרך לקרוא אותך לסדר. אני מבקשת.

אברהם פורז (יו"ר ועדת החינוך, התרבות והספורט):

מדובר בהצעת חוק שיזם חבר הכנסת חזן, אני חושב - בכוונה טובה. הגיעו אליו תלונות, שאנשים באים לארגון צער בעלי-חיים לאמץ כלב או חתול ושואלים אותם איפה הם גרים. אם אדם אומר שהוא גר במקום רחוק, לא רוצים לתת לו את הכלב. לכאורה הארגון הזה לא בסדר.

היו"ר קולט אביטל:

למה, הכלב צריך ללכת ברגל עד שם?

אברהם פורז (יו"ר ועדת החינוך, התרבות והספורט):

לא. התשובה היתה, שארגוני צער בעלי-חיים מסוימים, שמוסרים כלב או חתול לאימוץ, נותנים לך גם ביטוח רפואי חינם לתקופה מסוימת. אם אתה קרוב, אין לך בעיה לגשת ולטפל. אם אתה רחוק ואין לך אמצעים והכלב חולה, אתה לא תיסע 200 קילומטרים לתל-אביב, אבל גם אין לך כסף ללכת לרופא פרטי, ואז לבעל-החיים יכול להיגרם נזק. לכן הם אמרו שהם לא מוכנים לתת לאנשים שגרים במקומות רחוקים, כי אין להם ערובה שאם הכלב הזה יחלה - - -

יוסי שריד (מרצ-יחד):

באגודה הזאת הרי הורגים את רוב הכלבים.

אברהם פורז (יו"ר ועדת החינוך, התרבות והספורט):

חבר הכנסת שריד, הוויכוח על המתת חסד הוא ויכוח ארוך, ויש על זה טיעונים שונים.

יוסי שריד (מרצ-יחד):

אין פה שום חסד. יש פה המתה, אבל לא חסד.

אברהם פורז (יו"ר ועדת החינוך, התרבות והספורט):

בין זה לבין נטישת בעל-חיים ברחובות, והוא מתענה ובסוף מת בייסורים, צריך לשקול את העניין. חבר הכנסת שריד, יש לי רושם שאתה תתמוך בהצעה של חבר הכנסת חזן.

חבר הכנסת חזן רצה שתוטל אחריות פלילית על ארגון כזה. אני סברתי שכאשר מדובר בארגון וולונטרי של מתנדבים, שעושים למען בעלי-חיים, וזה גם ארגון פרטי ולא ציבורי, לא ראוי ללכת לתחום הפלילי. לכן אמרנו שבמקרה כזה תוגש תלונה לממונה על חוק צער בעלי-חיים, שפועל במשרד החקלאות, ולממונה יש סמכויות לפי החוק והוא יפעל. אנחנו עושים את זה במישור האדמיניסטרטיבי ולא במישור הפלילי.

החוק הוא חוק ראוי, ואני מציע לכנסת לאשר אותו.

היו"ר קולט אביטל:

תודה רבה. אין מסתייגים.

אנחנו עוברים להצבעה בקריאה שנייה על הצעת חוק צער בעלי-חיים (הגנה על בעלי-חיים) (תיקון מס' 5), התשס"ו-2005.

הצבעה מס' 15

בעד סעיף 1 – 14
נגד – אין
נמנעים – אין
סעיף 1 נתקבל.

היו"ר קולט אביטל:

14 בעד, אין מתנגדים ואין נמנעים. אני קובעת שהחוק עבר בקריאה שנייה.

אנחנו עוברים עכשיו להצבעה בקריאה שלישית.

הצבעה מס' 16

בעד החוק – 13
נגד – אין
נמנעים – אין
חוק צער בעלי-חיים (הגנה על בעלי-חיים) (תיקון מס' 5), התשס"ו-2005, נתקבל.

היו"ר קולט אביטל:

13 בעד, אין מתנגדים ואין נמנעים. החוק עבר ויירשם בספר החוקים.

חבר הכנסת יחיאל חזן, בבקשה.

יחיאל חזן (הליכוד):

גברתי היושבת-ראש, כנסת נכבדה, הצעת החוק שעברה באה למנוע אפליה בקבלת בעלי-חיים, כך שאדם שמעוניין לקבל מהאגודה לצער בעלי-חיים בעל-חיים, אף שהוא גר רחוק, יוכל לקבל. בעבר לא היה אפשר לקבל, והיום, לאחר שהצעת החוק עברה, תושב חיפה יוכל לבקש בעל-חיים מאגודת צער בעלי-חיים בתל-אביב, ואף אחד לא ימנע זאת ממנו.

אני מודה ליושב-ראש, שפעל בוועדה כדי לקדם את החוק, לצוות הוועדה ולכל מי שעזר להעביר את החוק הזה. תודה רבה.

היו"ר קולט אביטל:

תודה רבה.


הצעת חוק מועצת הצמחים (ייצור ושיווק) (תיקון מס' 7), התשס"ו-2005
[רשומות (הצעות חוק, חוב' מ/225).]
(קריאה ראשונה)

היו"ר קולט אביטל:

אנחנו עוברים להצעת החוק הבאה: הצעת חוק מועצת הצמחים (ייצור ושיווק) (תיקון מס' 7), התשס"ו-2005. תציג סגנית שר החקלאות ופיתוח הכפר - בבקשה, גברתי.

סגנית שר החקלאות ופיתוח הכפר גילה גמליאל:

כבוד היושבת-ראש, חברי וחברות הכנסת, מטרת התיקון המוצע היא להאריך את תוקף חקיקת המשנה שמכוחה פועלת מועצת הצמחים ולתקן פגמים נוספים שנפלו בחוק מועצת הצמחים (ייצור ושיווק) עקב תיקונים שהוכנסו עם חקיקתו במסגרת חוק התוכנית להבראת כלכלת ישראל לשנות הכספים 2003 ו-2004.

חוק מועצת הצמחים נועד, בין היתר, לאחד את ארבע מועצות הייצור הצמחיות הקיימות - פירות, ירקות, הדרים וצמחי נוי - למועצת צמחים אחת, וכן לתקן ליקויים הקשורים בייצוגם ובהליך בחירתם של נציגי המגדלים במועצות הייצור. לאור זאת נקבע בחוק שנציגי המגדלים במועצת הצמחים ייבחרו על-ידי המגדלים בבחירות ישירות, וכן נעשה שינוי מהותי במערך הסמכויות כך שסמכויות רבות הועברו מהמועצות לשר החקלאות ולשר התמ"ת.

כדי לאפשר את המשך הפעילות השוטפת בענפי הצמחים עד למינויה של מועצה קבועה ונבחרת, מונתה בהתאם לחוק מינהלה זמנית, ונקבע כי כל חקיקת המשנה של ארבע המועצות, שהיתה קיימת ערב התיקון תוחלף בחקיקת משנה חדשה, או שתפקע בתוך שנתיים, כלומר עד ליום 31 בדצמבר 2005, כלומר בסוף החודש - ההנחה של המחוקק היתה שעד למועד זה תמונה הנהלה קבועה למועצת הצמחים, שתפעל להתקנת התקנות החדשות. עד כה טרם מונתה מועצה קבועה, מאחר שטרם הותקנו התקנות בנוגע לבחירת נציגי מגדלים במועצה. תקנות אלה עומדות להיות מוגשות לאישור ועדת הכלכלה של הכנסת בקרוב, ועם פרסום תקנות אלו ולאחר סיום הליכי הבחירות ניתן יהיה בעוד חודשים מספר למנות את המועצה הקבועה  למועצת הצמחים.

לפיכך, מוצע להאריך את תוקף התקנות הקיימות בשנה, עד ליום 31 בדצמבר 2006. במהלך תקופה זו תמונה המועצה הקבועה, ותהיה לה השהות לעבוד על התקנות החדשות להסדרת פעילות ענפי הצמחים. בלא תיקון זה לא תהיה שהות מספקת לשר החקלאות ולמועצה לעבוד על התקנות כאמור - מלבד כמה חודשים, ויש חשש שבסיומם ייווצר ואקום בתפקוד המועצה.

במסגרת התיקון לאיחוד המועצות הועברו סמכויות רבות מהמועצות לשרים, ואולם הסעיף בחוק שעניינו מועצות היין והזיתים לא תוקן בהתאם, ונוסחו כיום לא מתייחס לסמכויות השרים לגבי מועצות אלו. על כן מוצע לתקן את נוסח הסעיף כך שהוראות חוק מועצת הצמחים יחולו גם על מועצות היין והזיתים, והתפקידים והסמכויות של השרים לעניין מועצות אלו יהיו כתפקידיהם וסמכויותיהם לעניין מועצת הצמחים.

מל פולישוק-בלוך (שינוי):

את הנזק שעשיתם בכל המועצות האחרות אתם רוצים להשלים גם במועצות האלה. זאת בעצם הכוונה שלכם.

סגנית שר החקלאות ופיתוח הכפר גילה גמליאל:

עם זאת, לאור המאפיינים הייחודיים לענף הזיתים מזני שמן, מינוי המגדלים חברי מועצת הזיתים בדרך של בחירות לא יבטיח ייצוג הולם וראוי שלהם, ואף המחוקק לא התכוון לחייב בחירות למועצה זו. לפיכך, מוצע לתת סמכות לשרים, בכפוף לאישור ועדת הכלכלה של הכנסת, לקבוע בתקנות מנגנון שונה למינוי החברים למועצת הזיתים, באופן שיבטיח ייצוג נאות לכל המגזרים העוסקים בענף. תודה רבה.

היו"ר קולט אביטל:

תודה רבה. יש רשימת דוברים ואני מבקשת לקרוא להם. חבר הכנסת עבד-אלמאלכ דהאמשה – אינו נמצא; חבר הכנסת מוחמד ברכה – אינו נמצא; חבר הכנסת צבי הנדל – אינו נמצא; חבר הכנסת עסאם מח'ול – אינו נמצא; חבר הכנסת אחמד טיבי – אינו נמצא.

אנחנו עוברים אפוא להצבעה. חבר הכנסת רשף חן, אתה לא רשום, אתה רוצה לדבר? תודה רבה. אנחנו עוברים להצבעה.

סגנית שר החקלאות ופיתוח הכפר גילה גמליאל:

אני מושכת את ההצעה?

חיים אורון (מרצ-יחד):

אי-אפשר, רק בהצבעה פה.

מל פולישוק-בלוך (שינוי):

אי-אפשר לעשות תרגילים כאלה.

שלום שמחון (העבודה - מימד - עם אחד):

את כבר אמרת שאת עוברת להצבעה.

היו"ר קולט אביטל:

שנייה, אנחנו עושים פה התדיינות משפטית. הודעתי על הצבעה, את לא יכולה למשוך, חברת הכנסת גמליאל.

אנחנו עוברים להצבעה. נא להצביע.

הצבעה מס' 17

בעד ההצעה להעביר את הצעת החוק לוועדה – 2
נגד - 23
נמנעים – אין
ההצעה להעביר את הצעת חוק מועצת הצמחים (ייצור ושיווק) (תיקון מס' 7), התשס"ו-2005, לוועדה לא נתקבלה.

היו"ר קולט אביטל:

בעד - 2, מתנגדים – 23. הצעת החוק נפלה.


הצעות לסדר-היום
הלחץ האמריקני לפתיחת המעברים וגילוי המנהרה ליד מחסום ארז


היו"ר קולט אביטל:

אנחנו עוברים להצעות לסדר-היום שמספריהן 7960, 7961, 7962, 7964, 7965 ו-7979, בנושא: הלחץ האמריקני לפתיחת המעברים וגילוי המנהרה ליד מחסום ארז. ראשון הדוברים, חבר הכנסת בנימין אלון, בבקשה.

יעקב אדרי (אחריות לאומית):

האם לא יועלו קודם כול הצעות החוק?

היו"ר קולט אביטל:

אני מצטערת, יש לפעמים הפסקות באמצע. זה מה שקבעה מזכירות הכנסת, כך זה מודפס בסדר-היום. אני מציעה לך להגיש תלונה. בבקשה, חבר הכנסת אלון. סגן שר הביטחון ישיב.

בנימין אלון (האיחוד הלאומי - ישראל ביתנו):

גברתי היושבת-ראש, כנסת נכבדה, אדוני סגן השר זאב בוים, אני כמובן התנגדתי ומתנגד לעקירת היהודים ולהרס הקהילות היהודיות בגוש-קטיף ובצפון השומרון. אבל פשוט אינני מסוגל להבחין ברצף לוגי כלשהו - גם לדברי אלו שאמרו שעכשיו לא מעניין אותנו מה קורה שם, מעכשיו זו בעיה שלהם - אינני מצליח להבין את ההידרדרות ואת חוסר יכולת העמידה מול הצעקות של קונדוליסה רייס. אז כולנו קראנו בעיתונים על הווליום הגבוה של הגברת שרת החוץ,

אבל, בכל אופן, מה אתם מתכננים לעשות כאן, הממשלה שאתה מייצג עכשיו, חבר הכנסת בוים? מה אתם מתכננים לנו, שיהיו מעברים חופשיים? שיכניסו ממצרים ומכל מקום לרצועת-עזה, ללא פיקוח שלכם, אמל"ח? ואחר כך יהיו מעברים בטוחים, פתוחים? אתה יודע שיש כאלה מבני-דודינו שלפעמים מחליפים את המבטא של בי"ת בפ"א, בטוח זה פתוח. מעברים פתוחים-בטוחים, שיעברו דרך קריית-מלאכי? יש פה דבר שאני חושב שהוא טירוף. קריית-מלאכי וקריית-גת הופכות להיות בלב החיבור הזה.

הלחץ האמריקני - הם לא מסתירים - הם רוצים רצף טריטוריאלי למדינה פלסטינית בין רצועת-עזה ליהודה ושומרון. מה הכוונה רצף טריטוריאלי בין רצועת-עזה ליהודה ושומרון? אין מדינת ישראל. אין, אין פה אחד שיש לו פתרון לבעיה הזאת של רצף טריטוריאלי בין רצועת-עזה ליהודה ושומרון. אם בנושא הזה יש אפשרות לאיזו הקשבה לצעקות אמריקניות, אז חבל על הזמן של כולנו.

נוסף על כך, מעבר לעניין הזה, ראינו עכשיו מה קרה בתעלה הזאת שנפרצה במחסום ארז. הבחירות פוצצו לא רק בשכם - כשכולנו רואים את התמונות הפנטסטיות האלה של הדמוקרטיה של הרשות הפלסטינית, איך הם מפוצצים עם כלי נשק משרדי ועדת בחירות. כולנו יודעים מה עומד להיות שם בינואר. אבל, ריבונו של עולם, אני פשוט לא מצליח לקלוט - - -
היו"ר קולט אביטל:

אבקשך לסיים.
בנימין אלון (האיחוד הלאומי - ישראל ביתנו):

כבר צריך לסיים? את רואה, פניתי לריבונו של עולם - ובאמצע משפט.

אני פשוט לא מצליח לקלוט, אדוני סגן השר, האם אנחנו, אחרי כל הכאב הזה וההתנתקות הזאת, חייבים לדאוג לתעסוקה של ערביי עזה, ואנחנו לוקחים את הסיכון הביטחוני שהם יהיו כאן, ואז יהיו שוב פיגועים, ואז איך אתה תישא פנים, בשם ההיגיון שלך? אני לא רציתי את הקירות האלה ואת העקירה הזאת, אבל בשם ההיגיון שלכם, אתם מתכוונים להציף עכשיו את הארץ גם בעובדים מרצועת-עזה, גם במעברים פתוחים-בטוחים דרך קריית-גת וקריית-מלאכי, גם לאבד שליטה על מה שקורה - גם ביהודה ושומרון, גם ברצועת-עזה - תאמרו בבקשה עד כמה קדימה אפשר לדהור לתוך התהום.
היו"ר קולט אביטל:

תודה רבה. הדובר הבא - חבר הכנסת עסאם מח'ול, ואחריו - חבר הכנסת ואסל טאהא. בבקשה.
עסאם מח'ול (חד"ש-תע"ל):

גברתי היושבת-ראש, חברי הכנסת, אני כל כך מצטער שכל כך צדקתי כאשר התנגדתי לתוכנית ההתנתקות, בדיוק מהחשש שלמראית עין יש כאן צעד קדימה, אבל בפועל יש כאן ניסיון להמשיך את הכיבוש ביתר שאת, להפוך את רצועת-עזה לכלא אחד גדול ודחוס ולהפוך את הגדה המערבית וירושלים המזרחית הכבושה למספר רב של בתי-כלא דחוסים.

איזו חוצפה זאת שממשלת ישראל מחליטה לסגור את תושבי רצועת-עזה. לא מעברים - מעבר רפיח; רוצים לשלוט, רוצים שלט-רחוק; לא למעבר בין הגדה לרצועה. מה זה?

על איזו ממשלה ועל איזו תוכנית מדינית אנחנו מדברים כאן? ואנחנו הזהרנו שהמציאות הזאת והמדיניות הזאת הן בית-יוצר של התנגדות ושל שפיכות דמים. והממשלה הזאת מתעקשת להפעיל את בית-היוצר הזה מדי לילה ומדי בוקר ומדי מצור ומדי חדירה ליישוב הזה או ליישוב האחר הפלסטיני: בשכם, בג'נין, בטול-כרם, יום-יום.

והממשלה הזאת צריכה לשאת באחריות לתוצאות של המדיניות הזאת, והתוצאות של המדיניות הזאת הן תוצאות של שפיכות דמים ושל הרג ושל קורבנות, משני הצדדים.

אנחנו מדברים על קדימה, שהיא תוביל ותמשיך - וקדימה היא לא רק מפלגה גדולה, כפי שמנבאים לה הסקרים; קדימה נחשפת כגידול בפוליטיקה הישראלית. אם תרצו, גידול בדמוקרטיה הישראלית, וגידול שיחסל את האופציה להזדמנות מדינית בין שני העמים.

ואני אומר, לא ללכת שולל פעם נוספת אחרי השקר של תוכנית מדינית, שהיום שומעים, מפרסמים אמירות על נכונות שרון ללכת לחלוקת ירושלים, ו-90% מהשטחים, ובבוקר - עוד לא עולה השחר והוא כבר מתכחש לכל הדברים האלה כי זה סתם ספין תקשורתי.

אנחנו חושבים שהגיע הזמן. מי שרוצה ללכת לפתרון מדיני - צריך להסיר את הסגר האומלל, הקשה, הבלתי-אנושי, המוטל על מיליוני פלסטינים בגדה המערבית וברצועת-עזה. לא צריך ללכת לבנות חומות, אלא לבנות גשרים ולפתוח כבישים ומסילות.

ממשלת ישראל איננה מסוגלת להוביל לשום מקום. אין לה דרך ואין מפת דרכים בשבילה. מפת הדרכים היחידה שהיא יודעת היא כיבוש ועוד כיבוש, התנחלויות ועוד התנחלויות, דיכוי ועוד דיכוי של העם הפלסטיני, ואחר כך לבוא לעם בישראל ולהגיד: אין לנו מוצא, אנחנו במלחמה.

אתם יכולים לצאת מהמלחמה הזאת - -
היו"ר קולט אביטל:

אבקשך לסיים.
עסאם מח'ול (חד"ש-תע"ל):

- -  אתם יכולים לצאת לדרך אחרת, דרך של פתרון שלום.

היו"ר קולט אביטל:

אבקשך לסיים.
עסאם מח'ול (חד"ש-תע"ל):

ממשלת ישראל - שאיננה מסוגלת לצאת מכאן, מהרגע הזה, לתהליך מדיני - לעולם לא תגיע לשום פתרון ולעולם לא תטפל בשום בעיה. היא תמשיך להטיל על העם בישראל ועל העם הפלסטיני שפיכות דמים, מוות וחיים בלתי נסבלים.
היו"ר קולט אביטל:

תודה רבה. חבר הכנסת ואסל טאהא, בבקשה. אחריו - חבר הכנסת מאיר פרוש. אם הוא לא יהיה כאן - חבר הכנסת דהאמשה.
ואסל טאהא (בל"ד):

גברתי היושבת-ראש, כנסת נכבדה, המעבר הזה, הוחלט עליו והוסכם בין הפלסטינים לבין הישראלים, והוא נפתח ב-1999 לפרק זמן קצר, שוב נסגר אחרי האינתיפאדה השנייה, בגלל כל מיני טענות שרק החריפו את המאבק, שרק דחפו את הפלסטינים להתנגד עוד ועוד לכיבוש.

תוכניתו של ראש הממשלה, ההתנתקות מרצועת-עזה - מהיום הראשון אמרנו שזאת לא נסיגה; זאת פריסה מחדש של כוחות הביטחון הישראליים, שהפכו את עזה למטרה, למטרה של פיצוץ, חיסולים מהאוויר, סגירה מכל הצדדים: מהים, מהאוויר, מהגבול עם מצרים וגם מהגבול עם ישראל.

מיליון וחצי פלסטינים כלואים שם, סובלים, וישראל לא מקיימת את אשר התחייבה. היא התחייבה מול העולם, מול האמריקנים והאירופים, לפתוח את הדרך, את המעבר החופשי הזה שמקשר בין רצועת-עזה לבין הגדה המערבית.

מי שחושב שראש הממשלה בדרכו לכינון מדינה פלסטינית, טועה ומוטעה. הצעותיו הן רק זריית חול בעיניים, הוא רוצה להרוויח עוד ועוד זמן. מי שרוצה באמת לכונן מדינה פלסטינית לא סוגר מעברים ולא סוגר גבולות ולא מונע מפועלים לעבוד. הוא היה מוריד מחסומים, מוריד סבל, היה מתיר למשפחות שיבקרו את בניהן, היה מתיר לחולים שיעברו בצורה מסודרת לבתי-חולים לקבל טיפולים. אבל, מה שאנחנו רואים עכשיו - ראש הממשלה והממשלה הזאת מעמיקים את הדיכוי, מעמיקים את הסבל של הפלסטינים בהתנהגות שלהם.

הממשלה מפנה עורף לדעת הקהל הבין-לאומית, מפנה עורף לאיחוד האירופי, מפנה עורף להסכמים שהיא חתמה עליהם, מפנה עורף גם לאמריקנים. לכן, אנחנו רואים פה ושם כעס בין-לאומי על מה שישראל מחוללת בנושא הזה. סגירת המעבר זה מצור על עם שלם, זה סבל. מי שכוונתו שלום, מוריד את הסבל, נותן לאנשים לחיות בכבוד, ואם לאו, הוא מעודד את ההתנגדות ואת האמל"חים. חבר הכנסת בני אלון, הכיבוש הוא שמייצר את השיטות להכנת  אמל"חים על-ידי הפלסטינים.

היו"ר קולט אביטל:

תודה רבה. חבר הכנסת מאיר פרוש – אינו נמצא. חבר הכנסת עבד-אלמאלכ דהאמשה, אחרון הדוברים, בבקשה, ואחריו ישיב סגן שר הביטחון.

צבי הנדל (האיחוד הלאומי - ישראל ביתנו):

אתם לא אשמים, השמאל חינך אתכם שזה כיבוש שלכם. זו הארץ שלנו, מעולם היא לא היתה הארץ שלכם.

עסאם מח'ול (חד"ש-תע"ל):

טוב שחזרת למדינה.

עבד-אלמאלכ דהאמשה (רע"ם):

גברתי היושבת-ראש, כנסת נכבדה, אני רוצה לפתוח ולומר, שעל אף כל התקלות והעיכובים וההפרות והסחיטות, אני שמח שעמדתי היתה מייד ברגע הראשון, ללא שום התלבטות, לתמוך בהתנתקות מעזה. אני שמח שתמכתי בה, ואני שמח שאין היום לא חייל ולא מתנחל בעזה. בלשונו של ראש הממשלה: אין יהודי אחד בעזה. הוא התחייב שזה יהיה עד סוף השנה, הוא עשה את זה כמה חודשים לפני סוף השנה.

עם זאת, בגרורות הנושא הגלובלי הזה שיערנו שיהיו עכבות, יהיו תקלות, יהיו סחיטות, והנה מר שרון עכשיו מנסה, דרך סגירת המעברים ודרך הפרת ההתחייבות שלו לרייס, לארצות-הברית, לסגור את המעברים או לא לפתוח אותם בזמן.

אני שואל, לאן זה מוביל? זו מדיניות של בחירות עכשיו? שרון, אתה הולך קדימה, בקדימה יש לך כל המנדטים שבעולם, אתה לא צריך לחזור לקטנות כאלה, אתה לא צריך לשכנע איש בציבור הבוחרים שאתה חזק מספיק, אלים מספיק וקשה מספיק לפלסטינים, אתה לא מואשם בזה שהיית אי פעם רך או יותר מדי צודק או יותר מדי קל עם הפלסטינים במדיניות שלך.

האדמה הפלסטינית רוויה בדם, יום-יום אתה שופך את דמם של הפלסטינים גם בשכם, גם בג'נין, גם בעזה - סיכולים, כל מיני אמתלות, כל מיני המצאות, סיכול ממוקד, סיכול לא ממוקד, מתקתקת, לא מתקתקת, דברים שהם פשע בין-לאומי, פשע לפי המשפט ופשע בעיני הצדק, ויבוא יום ובמדינה הזאת יכו על חטא ויגידו: איך היינו אובדי שפיות ותמכנו במדיניות הזאת. אתה לא צריך את זה. מר שרון, התחלת בצעדים נכונים, תמשיך הלאה, תהיה מדינאי ולא אינטרסנט קטן של בחירות ותפתח את המעברים.

עוד עצה אני רוצה לתת לך, אדוני ראש הממשלה: תן לפלסטינים לבחור באופן דמוקרטי את הפרלמנט שלהם, תן להם ללכת לבחירות, ואל תקשה, אל תערים קשיים, אל תעשה תקלות ואל תגיד שזה כן וזה לא. מה לך ולהם? הם יבחרו במי שהם רוצים, הם יבחרו ברשות שלהם, בפרלמנט שלהם, בממשלה שלהם. אתה צריך להגיד שכל נציג לגיטימי של העם הפלסטיני בשבילך הוא פרטנר, כל זאת בתנאי שאתה רוצה ללכת קדימה בתהליך השלום.

היו"ר קולט אביטל:

תודה רבה. אבקשך לסיים.

עבד-אלמאלכ דהאמשה (רע"ם):

אני מסיים, גברתי. אם אתה לא רוצה להתקדם בדרך השלום, ואתה רוצה להמשיך בצעדים כפויים, שאתה כופה אותם, ואומר לפלסטינים: כל מה שאני אומר כזה ראה וקדש, המדיניות הזאת לא תלך, אתה תיאלץ לעשות מדיניות חד-צדדית עוד הפעם. אולי אתה עושה אותה מרצון, אבל היה עדיף הרבה יותר אילו עשית זה בהסכם, כצעדים בוני-אמון וכחלק מתהליך שלום, ולא כצעדים חד-צדדיים, שמה שלא יהיה יישארו חסרים. תודה רבה, גברתי.

היו"ר קולט אביטל:

תודה רבה. ישיב סגן שר הביטחון. בבקשה.

סגן שר הביטחון זאב בוים:

גברתי היושבת בראש, חברי חברי הכנסת, חבר הכנסת דהאמשה, אני חושב שטעית בקריאה שהפנית מכאן. אמרת לראש הממשלה שלא יערים קשיים ולא יתערב, אני לא יודע, אני שומע שהקשיים שמערימים הם דווקא ברשות הפלסטינית, ב"פתח" למשל.

עבד-אלמאלכ דהאמשה (רע"ם):

אדוני סגן השר, אני נמצא בכנסת ישראל, הכתובת שלי היא ראש ממשלת ישראל.

סגן שר הביטחון זאב בוים:

נדמה לי ששם יש בעיה, אבו-עלא ומחמוד עבאס נגד דור הביניים ב"פתח" - -

עבד-אלמאלכ דהאמשה (רע"ם):

אתם תיתנו לו עצות.

סגן שר הביטחון זאב בוים:

- - הם מאיימים שם לא להגיש רשימות, כן רשימות, אילו רשימות. מה אתה רוצה מראש הממשלה שלנו?

היו"ר קולט אביטל:

חבר הכנסת דהאשמה, בבקשה ממך.

סגן שר הביטחון זאב בוים:

נדמה לי שפשוט טעית - -

עבד-אלמאלכ דהאמשה (רע"ם):

יותר מזה, להם אתה יכול - - -

היו"ר קולט אביטל:

חבר הכנסת דהאמשה, בבקשה ממך.

עבד-אלמאלכ דהאמשה (רע"ם):

- - -

סגן שר הביטחון זאב בוים:

- - קראת לאבו-עלא ולמחמוד עבאס. נדמה לי.

היו"ר קולט אביטל:

חבר הכנסת דהאמשה, תן בבקשה לסגן השר לדבר. איש לא הפסיק אותך.

עבד-אלמאלכ דהאמשה (רע"ם):

גם אתה וגם אני - - -

סגן שר הביטחון זאב בוים:

אני שמעתי אותך בקשב רב, ואתה לא מוכרח לענות ולהגיב על כל מלה שאני אומר בארבע מלים. שב בשקט עכשיו. רק הערתי שאני חושב שפשוט התבלבלת והקריאה שלך היתה צריכה להיות מופנית לאנשי ה"פתח", שעכשיו רבים ביניהם והולכים שם מכות על עניין הרשימה. אנחנו לא מתערבים בזה בכלל. אין לנו מה להתערב שם.

חברי חברי הכנסת, בדיונים שמתקיימים בין נציגי מערכת הביטחון לנציגי הממשל האמריקני בעניין יישום הסכם המעברים, בכלל זה עניין הפעלת פיילוט של שיירות מרצועת-עזה לאזור יהודה ושומרון, ארצות-הברית אינה מפעילה ברגע זה לחץ על ישראל. ארצות-הברית ערה לבעיות הביטחון של ישראל, ובראשן הטרור וחוסר התפקוד של הרשות הפלסטינית, והיא גם מודעת להחלטת ראש הממשלה ושר הביטחון להשהות את יישום הפעלת השיירות באופן זמני לפחות עד אשר תיווכח ישראל בשינוי באופן הטיפול של הרשות הפלסטינית בטרור ובמילוי התחייבויותיה על-פי הסכם המעברים.

הנחישות האמריקנית והאירופית להוכיח כי הפלסטינים מקיימים את מחויבותם בנושא תפעול מעבר רפיח הביאה לשיפור מסוים בשטח. ביקרתי בשבוע שעבר בכרם-שלום, באותו מתקן שבו מתקבלים הנתונים, ראיתי את הבעיות, יושבים שם ביחד ומחפשים דרכים לפתור את הבעיות. בשלב זה החמ"ל הביטחוני המשותף הזה שהזכרתי, הפלסטיני-הישראלי-האירופי, מתפקד באופן שמתקרב לדרישתנו, עוד לא ב-100% - הדרישה להעביר נתונים ומידע חזותי בזמן אמת לחמ"ל, דבר שלא התקיים עד עכשיו - אבל הפער הזה הולך ונסגר, והוא סוגיה, ביסודה טכנולוגית, שצריכים לפתור אותה עכשיו.

ישראל פועלת בשיתוף פעולה עם האירופים והאמריקנים על מנת להביא לידי יישום מלא את המחויבות הפלסטינית בנושא. תודה רבה, גברתי. סוגיה זו אני מציע שתידון בוועדת החוץ והביטחון.

היו"ר קולט אביטל:

תודה. אני רוצה להביא את זה להצבעה. המציעים, האם אתם מסכימים? חברי הכנסת עסאם מח'ול, עבד-אלמאלכ דהאמשה וואסל טאהא, האם אתם מסכימים שהנושא יעבור לוועדת החוץ והביטחון?

עסאם מח'ול (חד"ש-תע"ל):

כן.

ואסל טאהא (בל"ד):

כן.

היו"ר קולט אביטל:

אם כך, אנחנו נצביע.

הצבעה מס' 18

בעד ההצעה להעביר את הנושא לוועדה – 9
נגד - אין
נמנעים – אין
ההצעה להעביר את הנושא לוועדת החוץ והביטחון נתקבלה.

עבד-אלמאלכ דהאמשה (רע"ם):

אבקש להוסיף את קולי.

היו"ר קולט אביטל:

בעד - 10, עם חבר הכנסת עבד-אלמאלכ דהאמשה, אין מתנגדים, אין נמנעים. הנושא עובר לוועדת החוץ והביטחון.


מסמכים שהונחו על שולחן הכנסת

היו"ר קולט אביטל:

הודעה לסגנית מזכיר הכנסת. בבקשה.

סגנית מזכיר הכנסת ירדנה מלר-הורוביץ:

ברשות יושבת-ראש הישיבה, הנני מתכבדת להודיע, כי הונחו היום על שולחן הכנסת –

לקריאה ראשונה, מטעם חברי הכנסת: הצעת חוק הכשרות המשפטית והאפוטרופסות (תיקון מס' 14) (הסכמת קטין לתרומת איברים לאחר המוות), התשס"ו-2005; הצעת חוק הגבלת טמפרטורת המים, התשס"ו-2005; הצעת חוק הנוער (טיפול והשגחה) (תיקון מס' 17) (מסגרת חוץ-ביתית לקטין נזקק), התשס"ו-2005; הצעת חוק הביטוח הלאומי (תיקון מס' 88) (תגמול למשרתים במילואים - איסור קיזוז), התשס"ו-2005.

לקריאה ראשונה, מטעם הממשלה: הצעת חוק הכניסה לישראל (תיקון מס' 18), התשס"ו-2005. תודה.

היו"ר קולט אביטל:

תודה.


הצעות לסדר-היום
משרד הביטחון מעדיף לרכוש ג'יפים בבריטניה במקום רכב תוצרת ישראל

היו"ר קולט אביטל:

אנו עוברים להצעות לסדר-היום מס' 7958, 7959, 7968, 7973, 7974 ו-7980, בנושא: משרד הביטחון מעדיף לרכוש ג'יפים בבריטניה במקום רכב תוצרת ישראל. חבר הכנסת יורי שטרן, ראשון המציעים, בבקשה. אחריו - חבר הכנסת חמי דורון.

יורי שטרן (האיחוד הלאומי - ישראל ביתנו):

כבוד היושבת-ראש, כבוד סגן השר, חברי הכנסת, זה סיפור החוזר מדי פעם, ואנחנו בכנסת הצלחנו, לפעמים לפחות, לעצור את הדבר המוזר הזה, שממשלת ישראל, משרד הביטחון, צבא-הגנה לישראל, לא מעודדים את התוצרת המקומית, את המפעלים המקומיים, את הייצור הביטחוני המקומי - דבר שהוא כביכול מובן מאליו - אלא מפנים את הרכישות שלהם לחו"ל וקונים בכל מיני תירוצים: אלה כספי סיוע אמריקני, ועוד סיבות אלה או אחרות. קונים את הדברים - שאפשר לקנות אותם בארץ ואפילו במחיר נמוך מאשר בחו"ל, ובשימוש חלקי בכספי הסיוע האמריקני - בחו"ל.

לא אחת שאלתי את עצמי מהי הסיבה לכך. אולי לפקידי משרדים אלה או אחרים יותר נוח לנסוע לשיחות משא-ומתן לניו-יורק, לוושינגטון, ללונדון או למקום מפואר אחר ולהתעסק עם הגורמים הבין-לאומיים, במקום לנסוע לפריפריה ישראלית ולרכוש את המוצרים שם.

שום מדינה לא מתנהגת כך. האמריקנים עכשיו מתערבים אצלנו כדי לא לתת לנו למכור מוצרים ביטחוניים לדרום-קוריאה. אני זוכר שכאשר החליטו אצלנו לקנות טורבינה מסוימת תוצרת אירופה, התקשר השגריר האמריקני לשר התשתיות הלאומיות דאז, אביגדור ליברמן, ולחץ עליו: איך אתם לא קונים את המוצר האמריקני במקום המוצר האירופי? רק במדינת ישראל זה אפשרי.

"מפעלי רכב נצרת" מייצרים ג'יפ משוריין ויוצא מן הכלל, "סופה 2" - סליחה זה כבר 3 - שמותאם לצרכים הישראליים, ויש הבטחה של משרד הביטחון לרכישה של למעלה מ-1,000 כלי רכב. את הג'יפ הזה שמים בצד, ועכשיו הולכים לרכוש את המוצר המיובא, את ה"לנדרובר" הבריטי דרך האמריקנים, שגם יותר יקר וגם מתחרה במוצר המקומי. זה דבר שלא ייתכן. איני אומר שלא צריך להתחשב בעלות ושלא לחפש את הדבר הטוב ביותר שיש בשוק, אבל לתוצר המקומי צריכה להיות עדיפות.

אנו עוד יכולים למצוא את עצמנו, חס וחלילה, במצב שבו רק המפעלים המקומיים יכולים לספק לנו את הסחורות הביטחוניות האלה. אנו יכולים להיתקל במצב חירום ביטחוני ובמיתון כלכלי, חס וחלילה, ואז הדברים האלה של מערכת הביטחון הם הלחם של התעשייה המקומית. לכן, אני קורא למשרד הביטחון לעצור את הדבר הזה על הסף ולפסול אותו, ולהמשיך לרכוש את הרכב במפעל שבנצרת-עילית ולמלא את ההתחייבויות שנתתם למפעל.

היו"ר קולט אביטל:

תודה רבה. חבר הכנסת חמי דורון, בבקשה. אחריו - חברת הכנסת גילה פינקלשטיין.

חמי דורון (שינוי):

גברתי היושבת-ראש, אדוני סגן השר, חברי חברי הכנסת, חבר הכנסת יורי שטרן, אני מתפלא עליך. ממתי התחייבות של הממשלה שווה משהו? זה דבר חדש. אתה תובע מהממשלה שתעמוד באיזו התחייבות שלה?

חבר הכנסת שטרן, אדוני סגן השר, זה לא "פייר". אני מדבר על נושא שאתה אמור לענות עליו, והרי תצטרך לענות על מה שאני אומר ולא לפי מה שאולי תשמע או על מה שאתה חושב שאני אומר.

סגן שר הביטחון זאב בוים:

אתה צודק, ואני מקווה שאתה תישאר לשמוע.

חמי דורון (שינוי):

אתה יודע שבדרך-כלל אני נשאר.

ג'יפ "סופה" עולה 84,000 דולר, ו"לנדרובר" – 135,000 דולר, כלומר יש 50,000 דולר הפרש. מעבר להפרש, ג'יפ "סופה" בנוי מלכתחילה על-פי תוכנית, בהיגיון, בהבנה, באופן המותאם לשטחים של מדינת ישראל, וה-Defender מותאם למקומות אחרים. כלומר, יצטרכו עוד להשקיע הרבה מאוד כסף כדי להתאימו לצורכי מדינת ישראל, לצורכי צה"ל. אני כבר לא מדבר על העובדה שמשרד הביטחון התחייב ל"מפעלי רכב נצרת" על סכום להיקף שעות עבודה מסוים, שאפילו חמישית ממנה לא מומשה.

אדוני סגן השר, גם השר, שהיום הוא בסיעתך החדשה, וגם אתה, לא אחת שמעתי אתכם מדברים פה על רגישות חברתית - יש לזה שם חדש - ואין ספק שרגישות חברתית היא קודם כול לדאוג למפעלים במדינת ישראל.

עולה הטענה, כמובן, שהכסף בא מהמימון האמריקני. אלא מה? הולכים ככה, מסביב, שהרי לכן זה עולה 135,000 דולר. קונים רכב בריטי באמצעות חברה אמריקנית כדי להשתמש בכסף האמריקני. אדוני סגן השר, ה"סופה" מורכב על שלדת ג'יפWrangler  אמריקני, והתוצאה הישירה של זה היא ש-70% ממחיר הג'יפ יכולים לבוא מהמימון האמריקני, מכספי הסיוע.

עכשיו, נעשה חשבון מה באמת היינו צריכים להוציא. 70% מ-84,000  דולר זה בערך 50,000 דולר. כלומר, באמת היינו משלמים 24,000 דולר מכספנו - כשאני יכול להראות לך בדקה וחצי 20 מקומות אחרים שאתה יכול לקחת מהם את הכסף הזה - ו-50,000 דולר היה עולה לנו הג'יפ מכספי הסיוע. אלא מה? בשיקול ההגיוני מאוד כמובן של חכמי וגאוני האוצר ומשרד הביטחון, עדיף להוציא 135,000 דולר עבור כל יחידה מכספי הסיוע, במקום רק 50,000 דולר, ואז היו נשארים לך, אדוני, 85,000 דולר - ואני מדבר בסכומים משוערים - מכספי הסיוע להוציא על משהו אחר. אבל, בשביל מה? כמו שאמר חבר הכנסת שטרן, זה הרבה יותר קל.

צריך גם להסביר למה יושבים 200 אנשים של משרד הביטחון במשלחות שונות ומשונות בניו-יורק ובוושינגטון, ולכן עושים עסקה שהיא עסקה אפלה ומטופשת, שגורמת נזק בכל דרך שלא תביט.

אדוני סגן השר, אני פונה אליך היום בצורה פשוטה מאוד. היות שאת השר לא זכינו לראות כאן הרבה, כי הוא לא ענה הרבה ולפחות לא במליאה, ואותך אנו כן רואים הרבה, עונה על שאילתות, שאלות והצעות לסדר-היום, אני פונה אליך ואומר לך: מי שרוצה לדבר על רגישות חברתית, לא יורה לעצמו ברגל בכך שהוא הולך להזמין עבודה ומוצר ממפעל לא ישראלי ובכך גורם לפיטורים של אולי מחצית מעובדי המפעל הישראלי. הרגישות החברתית לא תתבטא בזה שהם ילכו ללשכת העבודה מחר בבוקר. הרגישות החברתית תתבטא בזה שאתה, כמי שמייצג את משרד הביטחון, תזמין את העבודה של משרד הביטחון ב"מפעלי רכב נצרת", ולא במפעלי "לנדרובר" בבריטניה בצורה העקומה דרך ארצות-הברית, כדי להוציא עוד כסף. גברתי, תודה רבה.

היו"ר קולט אביטל:

תודה רבה. חברת הכנסת גילה פינקלשטיין, בבקשה.

גילה פינקלשטיין (מפד"ל):

גברתי היושבת-ראש, כנסת נכבדה, לפני ימים ספורים חשפה התקשורת מעשה חלמאות נוסף של הממשלה, מעשה שמצטרף לשורה של מחדלים חברתיים, ביטחוניים וכלכליים שהממשלה מתהדרת בהם.

כולנו מודעים לקשר החיוני בין התעשייה הישראלית לצה"ל. אלו שתי מערכות שמזינות ומשפרות זו את זו, והאמון ההדדי ביניהן הוא המפתח לרמה הגבוהה של שתיהן. במשך שנים השקיעה מערכת הביטחון כספים רבים בפיתוחים אזרחיים לצרכים צבאיים, והודות לכך אכן ניצלו עובדים רבים מאבטלה ומעוני והמשק משגשג.

לפני זמן לא רב הבטיח שר הביטחון החברתי שלנו לרכוש 1,200 ג'יפים חדשים מדגם "סופה 2" ממפעל "תעשיות רכב נצרת". להבטחה התלוותה גם התחייבות להשקעה של 2 מיליוני דולר במפעל לטובת פיתוח הדגם החדש, שמשמעותה עשרות אלפי שעות עבודה עבור עובדי המפעל. ההבטחה הפיחה חיים חדשים במפעל והצילה עובדים רבים מפיטורים. והנה מתברר במפתיע כי אי-אפשר לסמוך על ההבטחות של שר הביטחון. שעות העבודה המיוחלות קוזזו לפחות משליש, ומספר ההזמנות של הג'יפים ירד ל-100 בלבד. כך שוב חרב הפיטורים מונחת על צווארם של עובדי המפעל.

אם הסיפור היה נגמר בכך, דיינו בטעם הרע שנותר בפה, אבל שר הביטחון הגדיל לעשות והודיע כי החליט לרכוש ג'יפים בריטיים במקום ישראליים - כדי לאפשר את הרכישה בכספי הסיוע האמריקני - שעלותם גבוהה ביותר מ-50% מזו של אלו מתוצרת הארץ. כל זאת לאחר היצמדות של מופז לאג'נדה חברתית. הראייה החברתית כוללת כנראה אבטלה מכוונת וחוסר עקביות.

אל לנו להיות מופתעים מהצעד המקומם הזה. אולי לא היינו צריכים לצפות ממופז ליותר מאשר הזנחה של אותם אנשים שתלויים בו. זה דפוס ההתנהגות המוכר: יחסו של שר הביטחון לאנשי גוש-קטיף לימד אותנו כי את ההבטחות שמפזרים כאן לא תמיד מקיימים שם. גם יחסו לחבריו מבית, מביתו הפוליטי התומך, מגבה את מגמת הזיגזוגים המתמשכת: הצהרת אמונים אתמול ונטישה והכפשה מחר. אבל בעצם אולי זה לא הוא שמזגזג אלא המציאות שממשיכה להשתנות בלי הפסקה.

רכישת הג'יפים מתוצרת בריטית היא הדוגמה האחרונה לחוסר נאמנותו של מופז לעמו, לעם ישראל, לתפקידו, להחלטות שלו עצמו.

סגן שר הביטחון זאב בוים:

איך את מדברת?

גילה פינקלשטיין (מפד"ל):

עכשיו מופז פונה קדימה - יום קודם הוא אומר: ביתי זה הליכוד; יום למחרת הוא כבר לא נמצא שם - ושוב מבטיח עתיד טוב ובטוח יותר.

מגלי והבה (אחריות לאומית):

- - -

גילה פינקלשטיין (מפד"ל):

אם נסמוך על הסקרים, עם ישראל ימצא עצמו כנראה כמה צעדים אחורה. תודה.

היו"ר קולט אביטל:

תודה רבה. חבר הכנסת אבשלום וילן - אינו נמצא; חבר הכנסת איתן כבל - אינו נמצא. חבר הכנסת שלמה בניזרי - אצל היועץ המשפטי לממשלה, לא נמצא. תודה רבה. ישיב סגן שר הביטחון.

סגן שר הביטחון זאב בוים:

גברתי היושבת-ראש, חברי חברי הכנסת, חברת הכנסת פינקלשטיין, מהדוכן הזה אפשר להגיד הרבה דברים. אני להרבה דברים לא הסכמתי, ותיכף אגיד לך למה. אפשר גם לא בדיוק לדייק ולא מוכרחים לדעת הכול. בהחלט, זה מקום שבו מצהירים גם הצהרות שהן לא תואמות בדיוק את המציאות. כל זה בסדר. אבל ההתלהמות האחרונה שלך כלפי שר הביטחון - תלכי לפרוטוקול אחרי זה, אולי תחשבי פעם נוספת, בכל זאת - - -

גילה פינקלשטיין (מפד"ל):

העובדות מדברות בעד עצמן.

סגן שר הביטחון זאב בוים:

קודם כול, את לא מכירה את העובדות. תיכף  אשמיע לך אותן ותכירי אותן יותר טוב. גם אם את חושבת שהעובדות מדברות בעד עצמן, דברי בלשון העובדות. אבל את במשפטים האחרונים שלך על שר הביטחון - אני לא אדבוקט שלו, אבל את לא יכולה לדבר כך על נאמנותו לעם ישראל, למדינת ישראל. בכל זאת, אולי שלי קצת את נעלייך נוכח תרומתו של שר הביטחון לביטחון ישראל. הוא עשה קצת, משהו למען מדינת ישראל, בכל זאת, אי-אלה שנים, אפילו לא כל כך מעטות. עם כל התקופה שבה אנחנו נמצאים, והמתח הפוליטי ההולך וגואה לקראת בחירות, גם פה צריך לשים אלו רסנים, קווים אדומים - -

גילה פינקלשטיין (מפד"ל):

מה עם - - -

היו"ר קולט אביטל:

חברת הכנסת פינקלשטיין.

סגן שר הביטחון זאב בוים:

- - ולא לחצות אותם. חברת הכנסת פינקלשטיין, את היית מנהלת בית-ספר, אז באמת קצת - אני רואה שיושבות ביציע תלמידות, אני לא יודע בדיוק מהיכן. ברוכות הבאות לכנסת ישראל - לא מוחאים כפיים בבניין הזה.

היו"ר קולט אביטל:

אסור למחוא פה כפיים.

סגן שר הביטחון זאב בוים:

אני חושב שזו דוגמה לא נאותה, לא קונקרטית לנוכחים פה ולא כלפי עם ישראל.

גילה פינקלשטיין (מפד"ל):

- - -

היו"ר קולט אביטל:

חברת הכנסת פינקלשטיין, אנא, תני הזדמנות למישהו אחר לדבר.

גילה פינקלשטיין (מפד"ל):

- - -

היו"ר קולט אביטל:

חברת הכנסת פינקלשטיין, מה קרה לך היום?

סגן שר הביטחון זאב בוים:

אני מבין שדברי נופלים על אוזניים ערלות של גברת פינקלשטיין ולא אמשיך בזה.

אני רוצה להוסיף ולהגיד, כמעין הקדמה, לחבר הכנסת חמי דורון, תראה, יש פה בהחלט סוגיה שהיא לא רק ביטחונית אלא גם חברתית, ונגעת בה, לגבי עתידם וגורלם של העובדים במפעל, וגם חבר הכנסת יורי שטרן דיבר על זה. זה נכון. כולנו רגישים לעניין החברתי במינון כזה או אחר. יש כאלה שנוטלים לעצמם תשעה קבין, יש כאלה שפחות. יכול להיות שעמיר פרץ צודק בזה שהוא מתהדר בכך שהוא גרר את כולנו. אני לא חושב שזה נכון, אבל נניח. לא אכפת לי לתת לו בעניין הזה ציון לשבח. אבל אין פה איזו חלוקה, חבר הכנסת דורון, של אלה שרגישים לעניין החברתי ורגישים לעבודתם של פועלים - - -

חמי דורון (שינוי):

ציינתי את הרגישות שמתפארים בה - - -

סגן שר הביטחון זאב בוים:

שמעתי אותך.

חמי דורון (שינוי):

- - -

היו"ר קולט אביטל:

חבר הכנסת חמי דורון, אין לך רשות דיבור. אנא ממך.

סגן שר הביטחון זאב בוים:

אני שמעתי. בכל זאת אני מוצא לנכון לבוא ולומר, אי-אפשר להתהדר ברגישות חברתית כשזה בא על חשבון רגישות במינון גבוה יותר או פחות אצל אחרים. היא קיימת. הדאגה – עוד פעם, אני יודע שהכול נופל עכשיו לתוך המהומה והמבולקה הפוליטית, ובכל זאת, גם בתוך זה כדאי שנשמור על פרופורציות. לכולנו יש מידה כזאת או אחרת של רגישות חברתית, של דאגה לפועלים, לקווי ייצור, לעבודתם ולפרנסתם. אני יכול להעיד על עצמי לפחות, אני כמעט הולך להגיד עכשיו משהו שהוא בניגוד למה שהצעתי לאחרים, אבל אני בא ממקום ששם העניין הזה של פועלים, עובדים, תעשייה, היה במשך 35 שנים, גם בהיותי ראש העירייה בקריית-גת, נושא מאוד מרכזי, בניסיון לפתור את הבעיות האלה. הדברים האלה מוכרים וידועים.

עכשיו אני רוצה לדבר קצת על העובדות, כי את זה צריך להכיר. קודם כול, המצב הנתון הוא שלצה"ל יש עכשיו צורך מיידי בג'יפים ממוגנים. צריכים אותם לפעילות הצבאית שמתבצעת ברחבי יהודה ושומרון ולאורך הקו החדש שהוקם בגבול עם עזה. הצרכים המבצעיים הדחופים הביאו להחלטה על רכש מיידי של 100 ג'יפים ממוגנים שנרכשים בארצות-הברית במט"ח סיוע, החל ממאי 2006. עד כאן זה נכון, אבל אני אוסיף, חמי דורון - בהיעדרה של חלופה ברגע זה.

בחנו כמה אפשרויות של רכבים. אילו רכבים? היה רכב אחד,  G-Wagen  של חברת "מרצדס". הוא נפסל עקב הצורך במט"ח במזומן - לא ניכנס יותר מדי לפרטים, נסתפק בזה. ה"לנדרובר", שהוזכר פה, הוא החלופה שנבחרה.

עכשיו אני רוצה להגיד למה לא היה אפשר לבחור בכאילו חלופה שהיא טרם קיימת. וזה, באמת, מהייצור המקומי שלנו, מ"מפעלי רכב נצרת" - ג'יפ מסוג "סופה 2", ממוגן. הוא הוגש לניסויים בצה"ל והם אמורים להימשך כתשעה חודשים. הם ממש עכשיו החלו. הצפי לסיום – אוקטובר 2006. אם זה יהיה תשעה חודשים - אני מקווה שאולי אפשר יהיה להקדים במשהו. ביצועי הג'יפ, אמינותו הטכנית ויכולותיו המבצעיות  טרם הוכחו, וזה תהליך שלוקח זמן. בתום הליך הבדיקות והניסויים תיקבע מידת התאמתו לדרישות המפרט ולצורכי צה"ל, ואני רוצה להאמין ביכולות של "מפעלי רכב נצרת", בחריצות העובדים – בסופו של דבר יימצא הג'יפ "סופה" הממוגן ראוי לצרכים המבצעיים של צה"ל. יעשו עליו את הבדיקות, בוודאי, ואתה ודאי יודע, וחברים אחרים, שקצת מכירים את העניין מבפנים, שזה תהליך של ניסויים ותיקונים ושיפורים עד שמגיעים לתוצאה הרצויה.

החלופה שנבחרה - ג'יפ "לנדרובר" ממוגן – נבדקה על-ידי צה"ל, התאימה לצורך המבצעי מבחינת הביצועים ואמינות הכלי. הג'יפ שמיוצר באנגליה, ממוגן בארצות-הברית, נרכש בארצות-הברית בעסקה צבאית, ב-100% מכספי סיוע, ומועד אספקתו - החל במאי 2006. לצה"ל יידרשו בעתיד ג'יפים ממוגנים נוספים. אם וכאשר יעבור הג'יפ של "תעשיות רכב נצרת" את כל ניסויי הבחינה, ניתן יהיה לשלבו בתהליך הבחירה מול ג'יפ ה"לנדרובר". עד עכשיו דיברתי על הבעייתיות ועל פרק זמן ביניים ועל צורך מיידי, ולכן הרכישה מבחוץ, עד אשר יהיה לנו ג'יפ משלנו המתאים לצרכים.

ומכאן לעניין - יש סוגיה אחרת, שגם אם זה פתרון נדרש עכשיו, הרי זה עלול באיזה מקום אולי לגרום שאנשים יאבדו את מקור פרנסתם עקב צמצום קווי ייצור, עד אשר ייערכו כל המבחנים האלה. אני לא אומר שזה לא מן הנמנע, אבל על זה אני רוצה לומר, בלי להיכנס לפרטים, שמערכת הביטחון, עם רגישות חברתית, בלי רגישות חברתית, ערה לדבר הזה. שר הביטחון ביקר כמה פעמים ב"מפעלי רכב נצרת", ושוחח גם עם העובדים, וכבר הוזכרה פה ההתחייבות שניתנה. ההתחייבות הזאת מתקיימת, ומבחינה זו יש לא רק דאגה אלא גם מתן פתרונות כאלה ואחרים, כדי שבאמת לא יהיו בתחום הזה פיטורים של עובדים מקצועיים, מיומנים, כפועלי "מפעלי רכב נצרת".

היו"ר קולט אביטל:

מה אתה מציע - ועדת הכלכלה או חוץ וביטחון.

סגן שר הביטחון זאב בוים:

לא, ועדת החוץ והביטחון.

היו"ר קולט אביטל:

אני מבקשת לשאול את המציעים - ועדת החוץ והביטחון? מתאים לכם, חבר הכנסת שטרן?

חמי דורון (שינוי):

ועדת הכלכלה - - -

היו"ר קולט אביטל:

אדוני סגן השר, בסדר?

אנחנו עוברים להצבעה. בבקשה להצביע.

הצבעה מס' 19

בעד ההצעה להעביר את הנושא לוועדה - 10
נגד - 1
נמנעים - אין
ההצעה להעביר את הנושא לוועדת הכלכלה נתקבלה.

היו"ר קולט אביטל:

ובכן, עשרה בעד, מתנגד אחד, אין נמנעים. ההצעות לסדר-היום תעבורנה לוועדת הכלכלה.

אני מבקשת לעשות אתנחתה קצרה. נמצאות אתנו תלמידות בית-הספר "סגולה" בקריית מוצקין. חבר הכנסת אזולאי מבקש לברך אותן. בבקשה, ברכה קצרה.

דוד אזולאי (ש"ס):

אני מודה לך, גברתי היושבת-ראש. אני רוצה לקדם את תלמידי בית-הספר "סגולה" בברכת ברוכים הבאים - -

היו"ר קולט אביטל:

נראה לי שזה רק תלמידות.

דוד אזולאי (ש"ס):

- - למשכן הכנסת, ולאחל לכם הצלחה - שיהיה לכם יום מהנה בפרלמנט הישראלי. תודה רבה, גברתי היושבת בראש.

היו"ר קולט אביטל:

תודה רבה, ברכות גם ממני, מכל באי הבית - שיהיה לכם בהצלחה.


הצעה לסדר-היום
שני-שלישים מתוואי גדר ההפרדה עודם פרוצים



היו"ר קולט אביטל:

אנחנו עוברים לנושא הבא בסדר-היום - הצעה לסדר-היום מס' 7947 בנושא: שני-שלישים מתוואי גדר ההפרדה עודם  פרוצים. חבר הכנסת נסים זאב, בבקשה.

נסים זאב (ש"ס):

גברתי היושבת בראש, כנסת נכבדה, החלטת בית-המשפט הבין-לאומי היא שגדר ההפרדה שישראל מקימה לאורך הקו איננה חוקית, בכל מקום שהיא תקים את זה, וזה לא משנה שמדי פעם, בעקבות עתירות של אזרחים משנים את התוואי – כמה קילומטרים קדימה או כמה קילומטרים אחורה - מבחינה בין-לאומית זה לא חוקי. אין מצב שגדר הפרדה, שהיא הגנתית, לא התקפית, שנועדה למנוע חדירת מחבלים, היא בוודאי ומעל לכל ספק לא באה לקבוע גבולות מדינה, וזה לא משנה מה שאנחנו אומרים, בית-המשפט הבין-לאומי הכריע בסוגיה. מזלנו הטוב שבכל זאת בית-המשפט העליון של מדינת ישראל החליט אחרת וקבע שהגדר הזאת היא חוקית וזכותה של מדינת ישראל לנקוט את כל האמצעים הנראים לה כדי להגן על אזרחיה.

ידוע לנו שמדי פעם אזרחים פונים לבג"ץ, רואים עצמם נפגעים, ותוואי הגדר, שנקבע על-ידי מערכת הביטחון - בג"ץ מורה למערכת השלטונית לשנות אותו נקודתית. ברמה העקרונית אין ספק שמדינת ישראל – חובתה וזכותה להגן על אזרחיה. אבל המציאות היא אחרת, גברתי היושבת-ראש. רוב תוכניות הקמת הגדר אינן מתבצעות, והפגיעה בחיי אדם היא רבה בעקבות כך. יכולנו לחסוך הרבה בחיי אדם. האמצעי הזה הוא הגנתי, והוכח בעליל שבמקומות שבהם יש גדר יש קושי רב למחבלים, למתאבדים, לחדור פנימה.

מדוע אין המלאכה מתקדמת על-פי אותן תוכניות מקוריות? האם הדבר נעשה מתוך כוונה מסוימת – לאור הזיגזגים שבמחשבתו של ראש הממשלה? שראש הממשלה בעצם אומר - יש תוכנית, אבל התוכנית עומדת להשתנות. ואני רוצה לומר לכם, מי שמסייר בשומרון כבר רואה את תוכנית ההתנתקות הבאה; היא נראית בעליל. כבר מכינים את הגשרים, מכינים את המעברים, וכבר אותם יישובים מסומנים לפינוי. ראש הממשלה בטוח בעצמו שהוא ממשיך לכהן כראש ממשלה, ולכן יש בעיה. ארצות-הברית אומרת לראש הממשלה - והוא לא יגלה לנו את האמת היום, כי היום הוא צריך להציג את התוכנית כדי שהעם ימשיך להאמין בו. ימשיך להתל בנו, ימשיך להתל בעם.

והלכה למעשה, היום, במקומות שונים, יש תוכניות - ואני עצמי הייתי ליד ברקן בשבוע שעבר וראיתי איך אותם יישובים, אלון-מורה, ברכה ויישובים אחרים, גם איתמר ביניהם, מתוכננים גם הם לפינוי. והאזרחים מודעים לזה. אף שאותם יישובים - - -

קריאה:

- - -

נסים זאב (ש"ס):

זה יותר מאוחר, על זה לא מדברים. אבל יש מקומות שבהם זה כבר מתוכנן. ראש הממשלה לא יצטרך להתאמץ הרבה. הוא רק ייבחר, הוא כבר יישם את זה. יש כבר שטרות לפרוע בדרך.

צריך לזכור שראש הממשלה מתנהג בשטחה של מדינת ישראל כבחוות-השקמים. הוא חושב שהוא יכול להזיז את הגדר איך שהוא רוצה, מתי שהוא רוצה, איפה שהוא רוצה - הוא קובע את לוח הזמנים. אסור לנו לשכוח שראש הממשלה פגע באופן שיטתי במאבק בזכויות אזרחיות של מתנגדי מדיניות הממשלה. היה דיכוי של מחאה חוקית והפרות נרחבות של זכויות במשפט, לרבות שימוש נרחב במעצר והגבלות חירות אחרות. עשו שימוש במעצר - הרב דוד אזולאי, רצוי שתשמע - לפני משפט והופעלו כללי ענישה והרתעה נגד אזרחים שהיו בחזקת חפים מפשע וגם כלפי קטינים; עצרו קטינים במעצרים מינהליים. מבחינתי זה נקרא מעצר מינהלי, כשלא הוכח שאותו קטין או אותו "עבריין" עשה את העבירה. דקדקו בקלה כבחמורה.

יש סטטיסטיקות בעניין של עמותת "חננו" - מתוך 303 כתבי-אישום שהוגשו, היו 167 מקרים של עצורים קטינים ו-136 של בגירים. מתוכם, מתוך אותה קבוצה של 303, היו 97 מקרים של עצורים קטינים שהוטלו עליהם מגבלות חירות מופרזות ו-68 מקרים כאלה של עצורים מבוגרים יותר. בסך הכול - 165 מקרים. ב-36 מקרים הוטלו על הנאשמים מעצרים עד תום ההליכים. גם ארגון "זכויות האדם ביש"ע" תיעד 236 מקרים של אלימות שוטרים, מעצרי שווא והפרות חוק אחרות.

כל זה - כדי ליישם את תוכנית ההתנתקות, חברי, והיום אנחנו מוצאים את עצמנו מוכים משני הכיוונים. מצד אחד ראש הממשלה מיהר לבצע את ההתנתקות והבטיח יותר ביטחון. אבל אנחנו יודעים שהרגיעה הזאת היא רגיעה זמנית. המחבלים היום מקבלים יותר תאוצה, יותר כוח, מתארגנים הרבה יותר טוב. אנחנו גם שומעים מאנשי הביטחון שיש כבר תוכניות חדירה באותם גבולות שצה"ל נסוג מהם ברצועת-עזה, ויהיה הרבה יותר קל לחדור לתחומי "הקו הירוק". אני לא מבין מדוע ראש הממשלה צריך להזדרז ולהחזיר שטחים לפני שהוא מכין את הקו, את הגדר ואת תוואי הגדר, כפי שצריך היה להכין אותם עוד לפני ההתנתקות.

אני רוצה לומר דבר נוסף. מי שמבקר עדיין במקומות שבהם נמצאים אותם אנשים שגורשו מבתיהם - לכו תראו מה קורה בעיר האמונה, באותם קרווילות, קרוונים. אין חשמל, אין מים, וכל בקשותיהן של אותן קהילות היא להישאר במסגרת מאוחדת, קהילתית, כפי שהיה עד היום. הם אינם רוצים להתנתק זה מזה. כבר היתה התנתקות מהקרקע, מהיישוב, אבל לנתק את החברה בכוח ולפזר אותם - לזה הם לא מוכנים. ויש כאן מאבק, והמאבק הוא עקרוני.

רק אתמול, אני חושב, היתה כתבה רצינית על אלה שחלו בסוכרת כתוצאה מלחץ, מצער, מהדיכוי הזה, מהשפל הזה, מההשפלה הזאת.

לכן, אדוני היושב בראש, ראש הממשלה צריך לומר את האמת: האם התוכניות של הקמת הגדר הן רציניות, הוא יקדם אותן? מהם היעדים? מהו לוח הזמנים? לא ייתכן שאנחנו נחכה לפגישה נוספת עם נשיא ארצות-הברית כדי שההחלטה תשתנה. תודה.

היו"ר עבד-אלמאלכ דהאמשה:

תודה רבה לחבר הכנסת נסים זאב. יעלה ויבוא סגן שר הביטחון, חבר הכנסת זאב בוים, ויענה על הצעתו הרגילה לסדר-היום של חבר הכנסת זאב בעניין: שני-שלישים מתוואי גדר ההפרדה עודם פרוצים.

נסים זאב וזאב בוים, שני זאבים.

סגן שר הביטחון זאב בוים:

על זה אומרים: זאב לזאב אדם.

אדוני היושב-ראש, חברי הכנסת, ההצעה המקורית, באמת, של חבר הכנסת נסים זאב הציגה את הסוגיה של הגדר, העיכובים בהשלמתה והפרצות שבתוכה, והוא ניצל את הפרצות בגדר במסגרת עשר הדקות, כדי פעם אחת להעלות את הסוגיה אבל פעם אחרת כדי להפליג הרבה מעבר לסוגיית הגדר, לסוגיות אחרות לפי תפיסת עולמו. הוא ניצל את הדוכן להיגדים בתחומים אחרים. בסדר. אבל אני, ברשותך, חבר הכנסת נסים זאב, ארשה לעצמי בכל זאת לדבוק בהצעה המקורית שלך.

אני רק אקדים ואומר במאמר מוסגר שאני לא בטוח – אומנם חבר הכנסת קיבל הצעה רגילה לסדר-היום, יש לה כותרת, יש לה נושא. עניין החריגה מתחום הנושא הזה - אם כי בעקיפין ניסית לקשור משהו - זה דבר שבדרך כלל מקובל לעשות, נניח, בקריאה ראשונה, כשחברי הכנסת משתמשים במוסד הזה של קריאה ראשונה כדי לבוא ולהגיד בהזדמנות החגיגית את כל אשר עולה על לבם. אני לא בטוח שזה דבר שראוי לעשות אותו במסגרת הצעה לסדר-היום. אבל זה עניין, ככה – לשים כוכבית כדי לבדוק פעם, בוועדת הכנסת אולי, ולראות אם התקנון מאפשר או לא. ייתכן שכן, אני לא עד כדי כך בקיא.

עכשיו לגופו של עניין. בעניין הגדר הייתי יכול לבוא ולצטט, חבר הכנסת נסים זאב, את מה שאמר רבי יהודה הלוי בספרו "הכוזרי". הוא אומר שם: "גילית מקום חרפתי". אפשר לבוא ולומר שנטלנו על עצמנו משימה לאומית כזאת, ליצור מכשול מהצפון עד הדרום, שיהיה ככל שניתן בלתי עביר וימנע את פיגועי הרצח בתוככי מדינת ישראל ואת חדירתם של מרצחים מתאבדים בפעולות אחרות כאלה, והתחייבנו לעמוד בלוח זמנים. וכיוון שאין אנו עומדים עכשיו בלוח הזמנים, הנה חולפת לה שנת 2005, ועבדך הנאמן עמד פה כמה וכמה פעמים והתחייב בשם מערכת הביטחון, שמטירת-צבי בצפון ועד דרום הר-חברון, מצודות יהודה, בלי גושי ההתיישבות, אנחנו נגיש לעם ישראל מערכת ביטחון כזאת, מכשול, עד דצמבר 2005, והנה אנחנו לא עומדים בזה.

מבחינה זו, גילית מקום חרפתי. זו בעיה גדולה מאוד וכבר אמרתי זאת בכמה הזדמנויות, אבל אתה נותן לי הזדמנות נוספת לבוא ולומר, שמונחים לפני כל הנתונים על כל הקטעים בגדר, מה מוכן, מה אופרטיבי, היכן יש פרצות, היכן עוד לא התחילו לעבוד וכדומה. אני רוצה לומר לך בלב שלם, שהאשמה אינה רובצת לפתחו של משרד הביטחון. מערכת הביטחון ומינהלת הגדר המיוחדת שהוקמה לשם כך עושות את כל מה שאפשר, עבודה טובה יוצאת מן הכלל, כדי להשלים את הגדר. רוב הקטעים, וזה רוב רובו של המכשול, לא מתעכבים בגלל רשלנות של מערכת הביטחון ואי-תפקודה של מינהלת הגדר אלא הם מונחים לפתחה של מערכת המשפט במדינת ישראל. אני יודע שאני אומר דברים קשים, אבל אני מוכן לעמוד מאחוריהם.

אני אתן כמה נתונים: אנחנו מדברים על תוואי של כ-760 קילומטר, הכול בכול מכל כול, מתוכם 275 קילומטר מופעלים עכשיו מבצעית ועוד 150 קילומטר נמצאים בביצוע. אני מביא בחשבון, בעזרת השם, שיהיה לנו חורף כבד, ולא יאוחר מאמצע--סוף פברואר אפשר יהיה לסיים את 150 הקילומטר האלה, שהם עכשיו בעבודה.

אני אתן נתון אחר שבגינו האשמתי את מערכת המשפט. כשאני אומר מערכת המשפט, הכוונה היא למערכת המשפט כולה - שנמצאת בחלקה אצל ממשלת ישראל, במשרד המשפטים.

מל פולישוק-בלוך (שינוי):

ומשרד המשפטים שהוא חלק מהממשלה.

סגן שר הביטחון זאב בוים:

את מתפרצת לדלת שפתחתי עכשיו. בדיוק זה. חלק ממערכת המשפט נמצא בתוך הממשלה, משרד המשפטים, ואני מדבר על הפרקליטות. אני אומר באחריות, שהפרקליטות מעכבת היום את הליכי ביצוע הגדר, בעיני כתוצאה מדקדוק יתר, מהרצון להיות יותר צדיקים מהאפיפיור בעניין הזה.

אם רוצים לסמן את הנקודה איפה, מדובר בפסק-הדין בעניין בית-צוריף. על בית-צוריף בפרוזדור ירושלים הוגשה עתירה לבג"ץ, והטיפול בעתירה נמשך 18 חודשים. 18 חודשים - עד שבית-המשפט נתן את פסיקתו. כל הפרויקט הזה, כמעט כולו, עמד שנה וחצי והמתין לפסיקה הזאת, שהיתה צריכה להיות פסיקה תקדימית, והיא אומנם היתה כזאת. לבסוף ניתנה הפסיקה ושם נקבעה סוגיית המידתיות המפורסמת, ועוד קבע בית-המשפט, שבמקרים שבהם יש איזה ספק מבחינת צורכי הביטחון מול מרקם החיים, מרקם החיים צריך להיות עדיף בשיקול הדעת והשיקול הביטחוני ייסוג אחורה לצורך העניין. גם את זה קיבלה מערכת הביטחון, כי פסיקה אנחנו מקבלים.

בעקבות הפסיקה, הפרקליטות, בבואה לבחון את התוואי הביטחוני שהציעה מערכת הביטחון בקטעים השונים, החמירה בפרשנות של פסיקת בית-צוריף עוד יותר מבג"ץ. אני לא רוצה לתת פרשנות למה זה ואיך זה קרה, אבל ההערכה שלי היא שזה כדי שלא לעמוד מול בית-המשפט ולהתעמת אתו.

אני אומר שצריך להתעמת אתו היכן שהשיקולים הביטחוניים נכונים והם צריכים לגבור. זאת לא היתה ואיננה עד היום גישתה של הפרקליטות. זה מעכב מאוד את העניין, כי בקטעים חדשים, בעיקר בגושי אריאל, גוש-עציון וכדומה, כאשר היינו צריכים לקבוע את התוואי, הפרקליטות עומדת על רגליה האחוריות בפרשנות בלתי אפשרית מבחינה ביטחונית בהרבה מאוד קטעים. אני לא הולך לפרט את כל העניין.

אני רוצה שחברי הכנסת ידעו, שעד כה הוגשו 135 עתירות בעניין הגדר, ואני לא מדבר על בית-הדין הבין-לאומי בהאג. 135 עתירות הן עבודה עצומה למערכת המשפט, ומבחינה זו אין לקנא בה, אבל הוכח בפועל שהפרויקט הלאומי הזה מציל חיים. אין מה להשוות בין המצב שבו הגדר לא היתה קיימת עד אמצע 2003 וכל השטחים היו פתוחים - הלוא אז היו הפיגועים הגדולים, הנוראיים, והמחבלים עברו חופשי בשטחים פנימה, לתוך ערי ישראל. באותם אזורים, בחיפה, בעפולה, בבית-שאן, בכרכור, בחדרה, בנתניה ובכפר-סבא סבלו מהמעבר החופשי הזה, ומאז, תודה לאל, כמעט, לא במאה אחוזים, לא היו חדירות משם פנימה לתוככי ישראל. הגדר בלמה, עצרה וחייבה את הזוממים, הטרוריסטים, לעשות מעקפים גדולים אל עבר הדרום, שם יש גם עכשיו פרצות, בעיקר באזור ירושלים, או לנצל את המעברים, שגם בהם עדיין לא מצאנו אפשרות לבידוק עמוק כזה שימנע את זה, אם כי עובדים על זה.

אני רוצה לומר, שבצד העול הגדול שיש על מערכת המשפט בכלל ובתי-המשפט בפרט, לא נערכו כראוי לטפל בגודש העתירות. לא צריכים לבוא בטענות לאף אחד שמגיש עתירה. רוב העתירות באות מהפלסטינים. זאת זכותם, היא ניתנת, ומצד שני יש גם עתירות של יהודים, וזה בסדר גמור, אבל מערכת המשפט לא נערכת לזה, והשגות וערעורים, שהם שלבים שונים בכל התהליך, לא מטופלים בקצב מתאים. הדוגמה ה"קלאסית" היא שבמשך שמונה חודשים המתין ערעור שהיה צריך להידון בפני שופט. מה לעשות, השופט חלה בגבו והיה מרותק למיטתו במשך חודשים. אני מקווה שהוא בריא ושב לאיתנו. במשך כל הזמן הזה לא מצאו לנכון למנות שופט אחר שיטפל בעתירה הזאת. אני נותן לכם דוגמה קצת קיצונית, אבל היא קיימת.

מל פולישוק-בלוך (שינוי):

למה? למה?

סגן שר הביטחון זאב בוים:

אני לא יודע. אני לא יכול לענות בשם מערכת המשפט. אני מציין את זה כעובדה. היא קצת קיצונית בהיקף שלה, אבל ציינתי קודם לכן גם את משך הזמן שבו התמהמה בית-המשפט במתן פסק-הדין העקרוני בפרשת בית-צוריף. עד היום מתקיימים הדיונים האלה בבית-המשפט העליון בהרכב אחד בלבד. השופט ברק מינה את עצמו בהרכב אחד בלבד, חרף פניות ואמירות, במקום להבין את הצורך בטיפול מהיר ואת המשמעות שלו, מול גודש הפניות.

חברת הכנסת מלי פולישוק, יושבת-ראש הוועדה לביקורת המדינה, העירה על כך רק שלשום בקול גדול ובצדק רב. אני בא מתוך ההיכרות היותר-קרובה שלי ומאשר בהחלט שהביקורת שלך בעניין הזה מוצדקת ואני מצטרף אליה. אני מקווה מאוד שהקריאה הזאת, שיוצאת מהבית הזה, תיקלט היטב במערכת בתי-המשפט אבל גם במערכת המשפטית, במשרד המשפטים ובפרקליטות במיוחד. הקושי היותר-גדול היום הוא להתמודד עם הפרקליטות, ואין לי ביטוי אחר לומר, שהפכה את עצמה לצדיקה יותר מהאפיפיור, אולי משום הרצון לעשות חיים קלים כשבאים בסופו של דבר עם השגות לבית-המשפט.

אולי הפרשנות שלי לא נכונה, ואם היא נכונה אז זה חמור, כי אני לא חושב שזה תפקידה של הפרקליטות לעשות לעצמה חיים קלים, בוודאי לא להקשות על פרויקט כזה. אני לא אומר שהם עושים את זה, חלילה, מאיזו כוונת זדון, חלילה. אני מדבר על מה שאצלנו קוראים מבחן התוצאה.

במבחן התוצאה, אני אומר לכם באחריות, מערכת הביטחון ביצעה את הפרויקט עד עכשיו, ולא היתה שום מניעה והפרעה, בקצב מהיר, בביצוע יוצא מן הכלל, במערך פיקוח ובקרה ותכנון. נעשה כל מה שצריך, עם הקבלנים הטובים ביותר שגויסו לעניין הזה על בסיס מכרזים, ואיפה שאפשר היה לעבוד, העבודה נעשתה גם מהר וגם טוב. ואיפה שהמערכת עובדת, היא לא רק אופרטיבית, מיטב הטכנולוגיה משולבת בתוכה והיא מכשול, שהייתי מעז לומר שלמעט תלול-מסלול, היא מכשול שלא עוברים אותו, או שמאוד מאוד קשה לעבור אותו. היו כמה ניסיונות כאלה, והגדר, המכשול, המרחב הזה הוכיח את יכולתו בעצירת ניסיונות לפיגועי טרור. אז עד כאן הדברים. זו המציאות בעניין הגדר.

חבר הכנסת נסים זאב, אני לא יכול להצטרף ללוליינות שלך בהפלגה עם העניין של הגדר לאן שהפלגת. אני לא שותף להפלגה הזאת. אבל חשבתי שיהיה נכון, כן, בהחלט, לתת תשובות ישירות על הכותרת ועל החלק הראשון של הדברים שלך לגבי הגדר. עד כאן.

היו"ר עבד-אלמאלכ דהאמשה:

תודה רבה לאדוני סגן שר הביטחון. מה הצעתך לגבי המשך הדיון בעניין?

סגן שר הביטחון זאב בוים:

אילו ידעתי שדיון בוועדה היה מסייע לפתור צווארי בקבוק בעניין הזה, כפי שאני הצגתי, הייתי מציע להעביר לוועדה. אבל אני חושב שבמקרה הזה אפשר להסתפק בדברים. אני חושב שהדברים שלנו כבר נשמעו ונאמרו, ואני מציע שהפעם נסתפק בזה.

היו"ר עבד-אלמאלכ דהאמשה:

תודה רבה לחבר הכנסת זאב בוים, סגן שר הביטחון. חבר הכנסת זאב, אתה מקבל את הצעת סגן השר?

נסים זאב (ש"ס):

אני בעד שזה יעבור לועדת החוץ והביטחון.

היו"ר עבד-אלמאלכ דהאמשה:

בסדר. אז יש לנו הצעה אחרת. חברת הכנסת מלי פולישוק-בלוך, במסגרת דקה.

מל פולישוק-בלוך (שינוי):

אדוני היושב-ראש, סגן השר, לא ברור לי לגמרי למה סגן השר בוים מפנה את מרבית טענותיו לבית-המשפט, אף שלטענות האלה אני שותפה בהחלט, כפי שציינת. אנחנו, הוועדה לביקורת המדינה, השבוע ביום ראשון סיירנו סביב ירושלים. ראינו את כל המחדלים, באמת מחדלים מחרידים. אני אומרת, מי שזה מחדלו, אני חושבת שזאת לא רק חרפה, כפי שאתה אמרת, לדעתי זה גובל ברשלנות. ורשלנות, על-פי החוק בישראל, יש מי שצריך לתת עליה את הדין. אני חושבת שכנראה נגיע למצב שמבקר המדינה גם יצטרך לבדוק את כל ההתנהלות של הממשלה בנושא הגדר.

שנתיים לקח לראש הממשלה להחליט ולהפנים שצריך בכלל גדר. לקח עוד שנה עד שהתחילו להזיז את הגלגלים. בינתיים התחילו מהצפון לדרום. זמן רב בוזבז. את כל האזור הדרומי שעכשיו אתם, ובצדק, מקדמים ומהר, נדמה לי 150 קילומטרים, אכן היה צריך לבצע, אבל לפני שנתיים. ואני, כאן, בבית הזה, ואתה יודע את זה היטב, התרעתי על זה גם לפני שנתיים. אמרתי: תתחילו מהדרום, שם אין לכם בעיות משפטיות.

אז היום, לא רק שלא התחלתם, גם יש לכם הרבה יותר בעיות משפטיות. קודם כול, אני שותפה שלך ואני קוראת מכאן, מבית-המחוקקים, לנשיא בית-המשפט העליון ברק לקדם, לתת לזה את כל הקדימות. זאת פשוט הפקרות, משחקים בחיים שלנו. דבר שני, נא לעשות סדר גם במשרד המשפטים, גם שם יש הפקרות.

אני מציעה להעביר את הנושא לוועדת החוקה, כי בעצם הבעיה היא משפטית.

היו"ר עבד-אלמאלכ דהאמשה:

תודה רבה לחברת הכנסת מלי פולישוק-בלוך.

חברי הכנסת, אנחנו נעבור להצבעה. חבר הכנסת זאב, חברת הכנסת בלוך הציעה ועדת החוקה, חוק ומשפט. אתה מקבל את ההצעה שלה?

נסים זאב (ש"ס):

זה מתאים לחוץ וביטחון.

היו"ר עבד-אלמאלכ דהאמשה:

את לא עומדת על ההצעה שלך, אני מבין.

מל פולישוק-בלוך (שינוי):

לא.


היו"ר עבד-אלמאלכ דהאמשה:

אם זה יעבור, זה יועבר לוועדת חוץ וביטחון, ואם לא - זה יוסר מסדר-היום.

אפשר להצביע.

הצבעה מס' 20

בעד ההצעה להעביר את הנושא לוועדה - 6
בעד ההצעה שלא לכלול את הנושא בסדר-היום - 1
נמנעים – 1
ההצעה להעביר את הנושא לוועדת החוץ והביטחון נתקבלה.

היו"ר עבד-אלמאלכ דהאמשה:

ובכן, ברוב של שישה תומכים, מתנגד אחד ונמנע אחד, הצעתו של חבר הכנסת נסים זאב בעניין גדר ההפרדה תועבר לוועדת החוץ והביטחון להמשך הדיון בה.


הצעה לסדר-היום
הצורך בשינוי שיטת המשטר

היו"ר עבד-אלמאלכ דהאמשה:

חברי הכנסת, הנושא הבא הוא: הצורך בשינוי שיטת המשטר - הצעה רגילה של חבר הכנסת אליעזר כהן, שמספרה 7969. בבקשה, אדוני - הצעה רגילה, עשר דקות. גם על ההצעה הזאת יענה סגן שר הביטחון.

אליעזר כהן (האיחוד הלאומי - ישראל ביתנו):

אדוני היושב-ראש, אני אנצל חצי דקה או דקה מהזמן שלי כדי להעיר על ההצעה לסדר-היום של חבר הכנסת נסים זאב. סגן השר השיב בערך 20 דקות על ההצעה שלך לסדר-היום. הוא לא גילה לי שום דבר חדש, למעט שני דברים. האחד – שהגדר מצוינת ואי-אפשר לעבור אותה. בהזדמנות, אני לא יודע אם אלה שביקרו באזור הגדר - אם אתה רוצה אני אקח אותך למקומות שבהם תראה שלא עשרות, לא מאות, אלפי אנשים עוברים את הגדר בקלות. זה דבר אחד.

דבר שני, הופתעתי לשמוע שהגישו רק 135 בג"צים. אדוני השר, אם אני הייתי פלסטיני, לא הייתי מגיש 135 בג"צים, הייתי מגיש 1,350 בג"צים או 1.3 מיליון בג"צים, משגע את מדינת ישראל מעתה ועד להודעה חדשה. מצאו פטנט, הולכים למערכת המשפט ומשגעים את מדינת ישראל.

אלה שני הדברים שיש לי להעיר לך, חבר הכנסת נסים זאב, על העניין הזה, ותעלה את זה בוועדה.

ניצלתי מזמני להעלות את הנושא הזה, כי הוא חשוב לעניין שינוי שיטת הממשל, אדוני היושב-ראש.

נסים זאב (ש"ס):

צריכים לראות מי בונה את הגדרות שעוברים בקלות.

אליעזר כהן (האיחוד הלאומי - ישראל ביתנו):

לאחרונה, התעוררו פתאום כמה ראשי מפלגות, לרבות ראש הממשלה הנוכחי. פתאום הוא מדבר על משטר נשיאותי. איפה הוא היה כל השנים האלה? מה זה? האי-יציבות הפוליטית נולדה רק אתמול? מיום הקמת המדינה יש אי-יציבות פוליטית נוראית. השיטה הקלוקלת של המבנה הקואליציוני. מדינת ישראל, מיום הקמתה, נפרדה מהמוסדות שבדרך, אך אף פעם לא ישב מישהו וחשב מהי שיטת הממשל הדרושה והמתאימה למדינת ישראל. אף פעם, אף אחד, בכל דרג של הממשל, לא דן ובדק מהי השיטה הדרושה.

בן-גוריון, במאי 1948, עמד בפני חיסולה של מדינת ישראל עקב פלישת חמשת הצבאות של האויב שהגיעו לירושלים, לתל-אביב, לטבריה ולעכו. כדי למנוע מלחמת אזרחים ומלחמת ירושה פוליטית, הציע בן-גוריון לכנס קואליציה. כמו שאלתרו כנסת, הכנסת מינתה את עצמה. הממשלה, מהצעה זמנית לכמה חודשים, כדי שלא יהיה ריב ירושה פוליטית וכדי להקים קואליציה צילמה את המצב הפוליטי שהיה קיים - עד היום אנחנו אוכלים את השיטה הזמנית שהציע בן-גוריון לכמה חודשים. עד היום.

מדינת ישראל מוקפת באויבים ממרוקו עד אפגניסטן; כל האדמות, האוכלוסייה  ואוצרות הטבע בידי האויבים שלנו. לנו אין אוצרות טבע, אין אוכלוסייה ואין אדמות. המבנה הגיאופוליטי של ישראל מחייב אותנו לשנות את שיטת הממשל לשיטה יעילה הרבה יותר, ובעיקר שיטה שתפעל לפי סדרי עדיפויות לאומיים בלבד. אנו חייבים שתהיה לנו שיטת ממשל ריכוזית, דמוקרטית, ולזו קוראים שיטת הממשל הנשיאותי, שבה ממשלת מומחים קטנה תנוהל בידי הנשיא הנבחר, שהוא ראש הממשלה בפועל. הפוליטיקה וכל מה שקורה אצלנו בכנסת ייוצגו אצל נבחרי העם, אבל כל זאת, כל המבנה חייב להיות על בסיס של חוקה למדינת ישראל.

ועדת החוקה עומדת להגיש בט"ו בשבט הצעת חוקה למדינה; זה יהיה בעוד חודשיים. לפחות  נראה הצעה לחוקה. אבל, חלק גדול מסיעות הבית, ואני נמנה עמו, לא יאשר את החוקה הזאת אם החוקה ופרשנות החוקה לא יימסרו לבית-משפט מיוחד לחוקה. הפרשנות החוקתית חייבת להיעשות בבית-משפט נפרד, בטח ובטח לא בבית-המשפט העליון, שכבר עכשיו אנחנו שומעים שיש לחברי הכנסת טענות על העומס אצלו וכבר עכשיו אנחנו יודעים שהוא מתערב בעניינים לא לו, בענייני הממשלה ובענייני הכנסת.

בית-המשפט לחוקה חייב להיות בלתי תלוי ולא כפוף לשום זרוע. חייבת להיות הפרדת מוסדות השלטון, הפרדה מלאה. אבל זה לא מספיק. שיטת ממשל נשיאותי חייבת להיות מבוססת על חוקה, מפני שהנשיא לא יהיה דיקטטור. בשיטת הבחירה הישירה, כשבחרו את ראש הממשלה בבחירה ישירה בלי חוקה, זה היה אסון. זה שנבחר יכול היה להיות דיקטטור. מזלנו שראשי הממשלה בנימין נתניהו, אריק שרון ואהוד ברק לא היו כאלה, כי הם אנשים נחמדים והתייחסו אלינו יפה. הם יכלו להיות דיקטטורים, כי לא היתה להם חוקה שמגבילה אותם ומגינה על האזרח.

משטר נשיאותי חייב להיבנות על חוקה וחייב לקבל עוד שתי רפורמות חשובות מאוד: אחוז חסימה גבוה יותר, שלא יהיו עשר, 12 או 16 מפלגות, אלא רק הגושים שצריכים להיות מיוצגים - ימין, שמאל, מרכז, דתיים ומיעוטים.

ואחרון חביב, החוק הנורבגי. בממשלה הזאת, בכנסת הזאת, ישבו 30 חברי כנסת שהיו שרים וסגני שרים. המבנה של הכנסת האחרונה היה מזעזע ובלתי דמוקרטי כש-40 חברי מפלגה אחת, הליכוד, נעזרו ב-30 שרים וסגני שרים שישבו פה וקבעו בכנסת את מה שהממשלה רוצה לעשות. זו אחת התופעות הכי בלתי דמוקרטיות בממשלים בעולם.

לכן, אני מציע לא רק משטר נשיאותי, שמבוסס על חוקה, אלא גם בית-משפט לחוקה שיפרש את החוקה, אחוז חסימה גבוה מ-2% שיש לנו היום, ושר שלא יהיה חבר כנסת וחבר כנסת שלא יהיה שר, למעט אדם אחד – ראש הממשלה עצמו, שיהיה רשאי להיות גם שר, גם ראש הממשלה וגם חבר הכנסת, ויוכל להטיל וטו כשצריך וכשהוא רוצה. תודה רבה.

היו"ר עבד-אלמאלכ דהאמשה:

תודה רבה לחבר הכנסת אליעזר כהן. יעלה ויבוא סגן שר הביטחון כדי לענות על ההצעה. כך כתוב לי, אם אני לא טועה, שאדוני אמור לענות על ההצעה הזאת.

עד שתגיע, אדוני סגן שר הביטחון, אני רוצה לקדם בברכה את ראשי הרשויות הערביות, שכיבדו אותנו בנוכחותם ביציע האורחים המכובדים. ברוכים הבאים. אהלן וסהלן. בבקשה, סגן שר הביטחון.

סגן שר הביטחון זאב בוים:

אדוני היושב-ראש, חברי הכנסת, אני מוכרח לחזור ולהעלות את שאלתי, הערתי, תמיהתי שהעליתי בפעם הקודמת כשעליתי לדוכן, בהצעה הקודמת לסדר-היום של חבר הכנסת נסים זאב, והפעם ביתר שאת. מה הקשר בין מה שמעלים חברי הכנסת פה, על הדוכן, לבין שם ההצעה לסדר-היום שהם מגישים וכך היא נרשמת בסדר-היום של המליאה? אולי ידידנו הותיק, סגן יושב-ראש הכנסת, יאיר את עינינו בעניין. כל אחד יכול להעלות הצעה לסדר-היום, אני מבין שהנשיאות דנה בה בכובד ראש ומאשרת אותה אחרי שחשבה אותה לראויה ומתאימה לשבוע הזה או לתקופתנו, והנה, במקרה הזה, חבר הכנסת נסים זאב לפחות - - -

נסים זאב (ש"ס):

זו הצעה רגילה.

סגן שר הביטחון זאב בוים:

אני רוצה לשאול: גם בהצעה רגילה - - -

היו"ר עבד-אלמאלכ דהאמשה:

בשלהי ימיה של הממשלה והכנסת יש דברים שקצת משתנים.

סגן שר הביטחון זאב בוים:

אני סקרן לדעת, בלי קשר לתקופה שבה אנחנו נמצאים, ותיכף אתייחס למה שנאמר פה; הרי אתם לא משערים בנפשכם שאעזוב את הדוכן בלי לומר משהו בעניין. אבל, כדי שנבין היטב: מה זה שייך לתקופה כזאת או אחרת? אם לחבר כנסת יש נושא מסוים להצעה רגילה, במקרה הזה, והוא נותן לה שם והוא מנמק, כדי שהנשיאות תאשר את זה, גם כשזו הצעה רגילה, זה נכנס לסדר-היום. ופה, במקרה של חבר הכנסת אליעזר כהן אפילו מלה אחת לא נרמזה, אפילו לא נעשה מצג שכאילו הוא מקשר או משהו דומה, אלא ישר דיבר על נושא שבוער בעצמותיו ולא מהיום, והוא פועל בזה הרבה, וזה מאה אחוז בסדר, אבל מה בין זה לבין המנהרה? אתה יכול למצוא דרך לקשר את זה?

אליעזר כהן (האיחוד הלאומי - ישראל ביתנו):

אני הערתי על ההצעה הקודמת לסדר-היום.

היו"ר עבד-אלמאלכ דהאמשה:

אדוני סגן שר הביטחון, הערתך נרשמה. כמדומני שבדרך כלל אנחנו מקבלים תשובה מהממשלה מי עונה. העניין מבורר עכשיו שוב, ואם יש משהו, אומר לאדוני.

סגן שר הביטחון זאב בוים:

אין לי טענה על זה שאני עונה. אני שמח לענות, ובמקרה אני עכשיו בתורנות מטעם הממשלה. אין לי בעיה. אתה לא ירדת לסוף דעתי, אדוני היושב-ראש. אני שואל שאלה: הלוא באה הממשלה לענות על שורה של הצעות לסדר-היום שמופנות אליה, רגילות ודחופות, נכון? אז אנחנו מתכוננים לנושא. חברי הכנסת מנצלים את הבמה כדי להעלות פה ושם דברים אחרים. מה שהיה פה עכשיו, לא היה בו זכר או רמז באיזה משפט שהוא להצעה עצמה. חבר הכנסת כהן דיבר על עניין חשוב מאוד, מרכזי מאוד, שבכלל לא שייך להצעה שנרשמה בשמו. זה העניין.

היו"ר עבד-אלמאלכ דהאמשה:

אדוני, כאדם מנוסה, אתה יכול לענות לגופו של עניין - - -

סגן שר הביטחון זאב בוים:

אני יכול לענות, אבל אני גם חושב שאנחנו צריכים להתייחס ברצינות לעבודה שלנו. אני יכול לשלוף עכשיו מכאן איזו הרצאה על דברים שאינם זרים לאף אחד מהנוכחים פה, סוגיית שיטת הממשל בכלל ומשטר נשיאותי בפרט. אבל, אני אומר שאנחנו צריכים באיזה מקום גם לכבד את עצמנו, במובן הזה שזה ייראה לא נכון שאני בא לענות על עניין שמראש סוכם שהוא יהיה העניין ויעלה עניין אחר לגמרי, שלא ממין העניין הזה, ואני אלך ואגרר אחרי חבר הכנסת ואתן תשובה.

איך אומרים? פטור בלא כלום – אי-אפשר. אני בהחלט מסכים עם חבר הכנסת אליעזר צ'יטה כהן בעניין הקשר בין המציאות הקיימת לא מהיום, אבל תקופה ממושכת, של ערעור יציבות המשטר במדינת ישראל והמערכת הפוליטית לבין המלחמה העקרונית, העקשנית המתמידה, ואני אומר לשבחו של חבר הכנסת כהן, בעניין הצורך בשינוי שיטת המשטר והחלטה על משטר נשיאותי במדינת ישראל.

אני רוצה להודות שאני חושב שאצל מרבית חברי הבית הזה ובכלל, אנשים שעוסקים במשטר מדינת ישראל, אם באקדמיה ואם בציבור בכלל, המציאות הזאת שבה אנו חיים ואנו בעצמנו גם מייצרים אותה - איך נראית היום המערכת הפוליטית, והביטוי של חוסר היציבות של המשטר הוא שהקדנציות של הכנסת הולכות ומתקצרות, ואני לא יודע בדיוק את הסטטיסטיקה, אבל קל לחשב כמה ממשלות החלפנו בעשר השנים האחרונות - - -

אליעזר כהן (האיחוד הלאומי - ישראל ביתנו):

שנה וחצי לממשלה בממוצע.

סגן שר הביטחון זאב בוים:

שנה וחצי לממשלה. אליבא דכולי עלמא, כך אי-אפשר לנהל מדינה בכלל, ובוודאי לא את מדינת ישראל. שנה וחצי לממשלה בממוצע, זה אומר ששר נכנס לתפקידו, עוד לא עשה משהו, הסתכל ימינה ושמאלה ואפילו מינויים פוליטיים עוד לא הספיק לעשות, אם להגיד בלשון הלצה בעידן שבו אנו חיים.

אתי לבני (שינוי):

- - -

סגן שר הביטחון זאב בוים:

בסיכומו של עניין, חוסר היציבות השלטונית פוגע במדינת ישראל, ביכולת לנהל נכון את המדינה, וצריך לחפש שיטה אחרת, שנותנת יציבות לכנסת, אבל לא בצורה מבוהלת. כל שני וחמישי תגיש הכנסת הצעה לפיזור עצמה וכתוצאה מכך ממשלה תיפול וממשלה אחרת תקום וחוזר חלילה. את מחול השדים הזה ואת חוסר היציבות צריך לעצור.

אני שמח שהמפלגה החדשה, שאני גאה להימנות עם חבריה, מפלגת קדימה, חרתה על דגלה  את אחד הדברים המרכזיים שהיא עומדת לעשות - שינוי השיטה הפוליטית, שינוי המשטר במדינת ישראל. זה בוודאי יעסיק אותנו החל מהכנסת השבע-עשרה. אני מזמין את כל אלה שהם חברי כנסת היום ואלה שיהיו בכנסת הבאה ליטול חלק בדיון ציבורי יסודי, עמוק, כדי להביא באמת יציבות למדינת ישראל. תודה רבה.

היו"ר עבד-אלמאלכ דהאמשה:

תודה רבה לסגן שר הביטחון. אדוני לא אמר מה עמדתו לגופה של ההצעה.

סגן שר הביטחון זאב בוים:

אני לא יכול להציע.

היו"ר עבד-אלמאלכ דהאמשה:

אפשר להגיד שאין לך עמדה, אין לנו בעיה.

חבר הכנסת אליעזר כהן, מה אתה מבקש?

אליעזר כהן (האיחוד הלאומי - ישראל ביתנו):

דיון בוועדת החוקה, חוק ומשפט.

היו"ר עבד-אלמאלכ דהאמשה:

ובכן, חברי הכנסת, אנחנו נעבור להצבעה על הצעתו של חבר הכנסת אליעזר כהן בעניין הצורך בשינוי שיטת המשטר, הצעה רגילה לסדר-היום. הוא מבקש להעביר אותה לוועדת החוקה, חוק ומשפט. מי בעד? מי נגד? אפשר להצביע.


הצבעה מס' 21

בעד ההצעה להעביר את הנושא לוועדה – 7
נגד – אין
נמנעים – 1
ההצעה להעביר את הנושא לוועדת החוקה, חוק ומשפט נתקבלה.

היו"ר עבד-אלמאלכ דהאמשה:

ברוב של שבעה תומכים, אין מתנגדים ונמנע אחד, הצעתו של חבר הכנסת אליעזר כהן בעניין שינוי שיטת המשטר תועבר לוועדת החוקה, חוק ומשפט להמשך הדיון בה.


מסמכים שהונחו על שולחן הכנסת

היו"ר עבד-אלמאלכ דהאמשה:

הודעה לסגן מזכיר הכנסת.

סגן מזכיר הכנסת דוד לב:

ברשות יושב-ראש הישיבה, הנני מתכבד להודיע, כי הונחו על שולחן הכנסת –

לקריאה שנייה ולקריאה שלישית: הצעת חוק התוכנית להבראת כלכלת ישראל (תיקוני חקיקה להשגת יעדי התקציב והמדיניות הכלכלית לשנות הכספים 2003 ו-2004) (תיקון מס' 10), התשס"ו-2005, שהחזירה ועדת הכספים; הצעת חוק לימוד חובה (תיקון מס' 27), התשס"ו-2005, שהחזירה ועדת החינוך, התרבות והספורט; הצעת חוק המשטרה (דין משמעתי, בירור קבילות שוטרים והוראות שונות), התשס"ו-2005, שהחזירה ועדת הפנים ואיכות הסביבה.

לדיון מוקדם: הצעת חוק פ/4154, הצעת חוק הרשויות המקומיות (מימון בחירות) (תיקון – בקשה למימון), התשס"ו-2005, של חבר הכנסת גאלב מג'אדלה וקבוצת חברי הכנסת. תודה.

היו"ר עבד-אלמאלכ דהאמשה:

תודה רבה לסגן מזכיר הכנסת.


הצעה לסדר-היום
היעדרה של תוכנית גמילה מאלכוהול לדוברי שפה זרה

היו"ר עבד-אלמאלכ דהאמשה:


הנושא הבא הוא הצעה לסדר-היום, הצעה רגילה גם היא, שמספרה 7956, בעניין היעדרה של תוכנית גמילה מאלכוהול לדוברי שפה זרה. יעלה את ההצעה חבר הכנסת יגאל יאסינוב.

אני רוצה לנצל את ההזדמנות כדי לקדם בברכה את יושב-ראש ועדת המעקב ואת ראשי הרשויות הערביות, אלה שנוספו ואלה שישבו קודם, אשר מכבדים אותנו בנוכחותם ביציע המכובדים  של הכנסת. אהלן וסהלן. בבקשה, חבר הכנסת יאסינוב.

יגאל יאסינוב (שינוי):

תודה.

אדוני היושב-ראש, כבוד סגן השר, חברי חברי הכנסת, מוזמנים, לפני כמה ימים נדהמתי לקרוא שבבתי-סוהר לא מפעילים תוכנית גמילה לאלכוהוליסטים.

למשל, לדוברי רוסית לא מפעילים את התוכנית, כי אין מטפלים דוברי רוסית, ובשב"ס אומרים, ניסינו לגייס ולא מצאנו. נכנסתי לאינטרנט, ובתוך שנייה מצאתי מספר גדול של עמותות, שדרך אגב, כולן מקבלות תמיכה ממשלתית. זאת אומרת, הן לא עמותות פשוטות, הן עושות את הדבר הזה, הן מפעילות מרכזים ויש להן ידע רב בנושא. אני חושב שאולי בשב"ס לא רוצים להזיע ולחפש ולעבוד. אני לא מבין מה קורה. היום, אחרי שארד מהבמה, אני מתכוון לתת לנציג הממשלה שמתכוון להשיב על ההצעה שלי לפחות כמה כתובות וטלפונים של עמותות כאלה שכן מטפלות, ואני אבקש מהם לפנות.

אבל, תראו מה קרה בימים האחרונים בנושא אחר, שקשור לאסיר ולאלכוהוליסט. מדובר במי שעל-פי רצון החוקרים הודה שהוא רצח אלכוהוליסט אחר לפני שנה וחצי. מפקד משטרת חיפה הודיע אז בפומבי בתקשורת שזאת הבעיה, כי אלכוהוליסטים שעלו ארצה פוגעים ועושים עבירות. אני גאה בכך שאז הגשתי תלונה נגדו אצל מפכ"ל המשטרה, והוא אפילו קיבל נזיפה על כך. התברר שאין שחר לדברים שהוא אמר. יותר מזה, גם בחקירה ההודאה של אותו אסיר, כביכול רוצח - זו לא היתה אלא הודאה מפוברקת שניתנה תחת לחץ של המשטרה.

בשנים האחרונות ניסיתי כמה פעמים לקבל מהממשלה ידיעה שהם רוצים ללחוץ לפחות על מח"ש, שמח"ש תבדוק את המקרים שיש. המשטרה שלנו טובה, אבל יש כמה אנשים, קומץ קטן של שוטרים, שלצערי הרב פוגעים באנשים. מה לעשות, בהם צריך להילחם.

המקרה שהבאתי הוא מקרה אולי יחיד בחיפה שמפקד משטרת חיפה יצא והודיע לתקשורת על סמך נתונים מפוברקים על-ידי המשטרה. נראה עכשיו את עניין האלכוהוליסטים בבתי-הסוהר: האנשים האלה לא מקבלים טיפול. יכול להיות שהכתבה לא נכונה, ואם זה כך, אני אסכים אם הממשלה תבקש להסיר את הנושא מסדר-היום. אבל לא ראיתי תגובה של הממשלה ושל השר לביטחון פנים בנושא.

היו"ר עבד-אלמאלכ דהאמשה:

חבר הכנסת יאסינוב, אני מבשר לך שלא בטוח שתקבל גם עכשיו תגובה על ההצעה הזאת.

סגן השר לביטחון פנים יעקב אדרי:

יש לו ניסיון - - - הוא בעל ניסיון.

יגאל יאסינוב (שינוי):

יושב פה סגן השר לביטחון פנים, עד היום הוא ענה על כל השאלות ששאלתי ולכן אני מאמין שאקבל תשובה.

אני חוזר לציטוט הזה: אין  אנשי טיפול דוברי רוסית. אומרים בשב"ס, ניסינו לגייס ולא נמצאו.

סגן השר לביטחון פנים יעקב אדרי:

אנשי טיפול?

יגאל יאסינוב (שינוי):

כן, אנשי טיפול. ואני בתוך שנייה הוצאתי מהאינטרנט.

סגן השר לביטחון פנים יעקב אדרי:

שיש להם רשיון ישראלי?

יגאל יאסינוב (שינוי):

כן, הם מפעילים פה מרכזים.

סגן השר לביטחון פנים יעקב אדרי:

תביא לי.

יגאל יאסינוב (שינוי):

אדוני סגן השר, המדינה מסבסדת את המרכז. המרכז שהם הקימו בראשון-לציון, שזה מרכז של עמותת "רנסנס", מסובסד על-ידי המדינה וכמובן על-ידי תרומות. זאת אומרת, הוא מוכר. זה לא שהם היו מוכרים בחוץ-לארץ, הם מוכרים פה. זאת הבעיה. הבעיה היא בקשר. יש כנראה קצר בין פקידים לבין אלה שנותנים טיפול ולבין אלה שצריכים לקבל את הטיפול - והאנשים האלה כבר נמצאים במעצר. בואו נעזור להם להיגמל מאלכוהול, מסמים, ולצאת משם אנשים יותר נורמליים, אנשים שתהיה לנו לפחות תקווה שהם לא יחזרו.

אנחנו יודעים שאלכוהול וסמים הם דבר שמאוד פוגע באנשים ומחזיר אותם לפשע. זאת מחלה, אדוני סגן השר, ואנחנו צריכים להילחם במחלה הזאת. יכול להיות שאפשר להאשים אנשים בזה שהם התמכרו לאלכוהול או לסמים, אבל הם התמכרו, היום הם חולים. בגלל המחלה הקשה הזאת הם נמצאים במצוקה, ואז צריך לעזור להם.

אני מקווה שזו בעיה חד-פעמית, אני מקווה שזו שגיאה של מישהו אחד בשב"ס, אני רוצה לקוות כך. אני לא רוצה לקבל את המצב שבשב"ס לא מפעילים את התוכנית כי לא מצאו. לא מצאו כי לא חיפשו, לא מצאו כי לא עשו קול קורא בנושא, לא מצאו כי לא רצו לחפש, וזאת הבעיה.

אדוני היושב-ראש, הבאתי דוגמה של דוברי רוסית מסיבה פשוטה, כי הכתבה היתה על דוברי רוסית. אני מדבר על כל דוברי השפות הזרות. אין לי, לצערי, נתונים על דוברי ערבית, כי בכתבה לא דיברו עליהם. החומר שקיבלתי מאגף המידע מדבר גם כן רק על דברי רוסית. יכול להיות שאין, ואז זה בסדר גמור. יכול להיות שיש וגם שם לא מפעילים -  אני לא יודע, אדוני סגן השר.

אני רק יכול לבקש מהממשלה לבדוק את הנושא ולנסות לטפל, לנסות לתקן ולנסות לתת לאנשים תקווה ואפשרות לצאת. אביא לך את הפרטים של המרכז שאני מצאתי. אני מציע, אדוני, שתנסו לבדוק את המרכז הזה ומרכזים אחרים. יש עוד עמותות ויש עוד מרכזים. אני גם פניתי לקופות-החולים, והם אמרו שיש להם רופאים, פסיכולוגים, פסיכיאטרים שעוסקים בדבר הזה וחלקם מדברים שפות זרות, בין היתר רוסית וערבית. אז אני מקווה, אדוני סגן השר, שאקבל ממך תשובה עכשיו. תודה.

היו"ר עבד-אלמאלכ דהאמשה:

תודה רבה לחבר הכנסת יגאל יאסינוב, אשר העלה את הצעתו הרגילה לסדר-היום. כאמור, יוכל לענות על ההצעה סגן שר הביטחון לפי סדר-היום הרשום לפני. סגן השר לא מבקש לענות, לכן הצעתך תישאר ללא תשובת הממשלה, חבר הכנסת יאסינוב. אין תשובה של ממשלה, מה אדוני מבקש, להעביר הלאה או להסתפק?

סגן השר לביטחון פנים יעקב אדרי:

אבדוק את זה.

יגאל יאסינוב (שינוי):

אני מסתפק.

היו"ר עבד-אלמאלכ דהאמשה:

אתה מסתפק בזה שהעלית את ההצעה. תודה רבה לחבר הכנסת יאסינוב.


הצעות לסדר-היום
מלחמת כנופיות העבריינים ביפו


היו"ר עבד-אלמאלכ דהאמשה:

אנחנו עוברים לנושא הבא, הצעות דחופות לסדר-היום, שמספריהן 7952 ו-7955, בעניין מלחמת כנופיות העבריינים ביפו. המציע הראשון חבר הכנסת יצחק כהן, בבקשה. אחריו - חברת הכנסת מל פולישוק-בלוך, אם תהיה נוכחת. בבקשה, אדוני, חבר הכנסת יצחק כהן.

לאחר מכן נעלה את העניין של הרשויות הערביות, שראשיהן כיבדו אותנו בנוכחותם באולם המליאה ביציע הכבוד. בבקשה, חבר הכנסת כהן.

יצחק כהן (ש"ס):

אדוני היושב-ראש, חברי חברי הכנסת, כבוד השרים, ראשי הרשויות הערביות, יושב-ראש ועד ראשי הרשויות שאוקי חטיב, ברוכים הבאים.

אדוני היושב-ראש, כבוד סגן השר יעקב אדרי, כשאני מדבר על מלחמת כנופיות ביפו, יש לי בעיה עם ההגדרה של כנופיה, מה האופי של כנופיה. האם כנופיה היא רק העבריינים הרוצחים ביפו שגובים קורבנות, כמו ששמענו היום תיעוד על אותו רצח מתועב במגרש חנייה? האם רק זאת כנופיה, או שיש גם סוגים אחרים של כנופיות?

מעניין, בשיח הציבורי ובאווירה הציבורית, האם, אדוני סגן השר, לעכב משכורות לעובדים ולרשויות בין שמונה חודשים לשנה זו גם פעילות של כנופיות? האם להתארגנויות פוליטיות ולמחטפים של פוליטיקאים יש גם אופי של כנופיה? לאן שאתה לא מסובב את הראש, לאן שאתה לא מסתכל אתה רואה התנהלות כנופייתית. יש כנופיות של העולם התחתון, שגובות קורבנות, ויש כנופיות מסוג אחר. יש כל מיני סוגי כנופיות.

האם מדינת ישראל, בפחות מ-60 שנות קיומה, חיה בתוך ביצה טובענית של ספקטרום שלם של כנופיות, מכל מיני סוגים? האם להתנפל על אוכלוסיות חלשות ולהוציא את פת לחמן מהפה, זה גם אופי של כנופיה? האם להתארגן בזיופים בפריימריס ולגנוב מפלגות, זה גם סוג מסוים של כנופיה? השאלה היא, מה זה כנופיה? האם מישהו יכול להגדיר לי - אולי מילון אבן-שושן - מה זה כנופיה?

האם כנופיה חייבת להסתובב עם דוקרנים ואקדחים ולחסל את כל מי שעומד בדרכה, או שכנופיה גם יכולה להחליט, למשל, לעקור יישובים ולזרוק את תושביהם לכל הרוחות, ולא להסתכל עליהם ממטר, לא לדעת אם הם קיימים בכלל, להרוס משפחות שלמות, להחריב בתי-כנסת? זה גם אופי של כנופיה?

האם רק הרוצחים ביפו, או האם גם הרוצחים האלה, שהמשטרה עומדת בפני כישלון טוטלי בפענוח הרציחות שלהם ובית-המשפט עומד לשחרר אותם, האם הם גם כנופיה? האם חבר הכנסת שכבר התפטר מהכנסת, אבל בגלל קוניונקטורה בבית-המשפט העליון, כדי שלא למנות לשופטת את פרופסור גביזון, הוא נשאר בכנסת בשביל להצביע עם אותם אנשים שלא רוצים את השופטת עם האג'נדה, האם זה גם נקרא כנופיה? אני רוצה, אדוני היושב-ראש, הגדרה - כנופיה מהי. תודה רבה.

היו"ר עבד-אלמאלכ דהאמשה:

תודה רבה לחבר הכנסת יצחק כהן, אשר עמד בזמן, בלי שהיה צריך להאיץ בו. חברת הכנסת מלי פולישוק-בלוך, בבקשה, הבמה לרשותך.

מוחמד ברכה (חד"ש-תע"ל):

מי שמשיב אמור להיות מומחה בכנופיות?

היו"ר עבד-אלמאלכ דהאמשה:

את זה נשמע כשיעלה סגן השר לביטחון הפנים להשיב ונראה את מידת מומחיותו וידיעתו. בבקשה, גברתי.

מל פולישוק-בלוך (שינוי):

אדוני היושב-ראש, חברי חברי הכנסת, באמת חבל שהשר לביטחון הפנים לא נמצא באולם הזה - - -

היו"ר עבד-אלמאלכ דהאמשה:

הוא הגיע.

מל פולישוק-בלוך (שינוי):

הסגן נמצא. בלי לפגוע בסגן, אני חושבת שהשר עצמו כדאי שישמע את הדברים.

אני לא מבינה כלום בכנופיות, תודה לאל. אני לא הולכת לדבר על כנופיות, אבל אני כן רוצה לדבר על האלימות שהולכת וגואה במקומותינו. ילד נרצח במכות לפני יומיים, ילד בן 16-17. הדבר הזה לא מרפה מאתנו. כנופיות של עבריינים ביפו, ואנחנו כבר יודעים שכשהעבריינים רבים ביניהם אזרחים חפים מפשע ניזוקים, נהרגים ונפצעים. למשטרה אין הכוחות הדרושים, ואנחנו כאן בכנסת לא יודעים לשנות את סדרי העדיפויות ולתת למשטרת ישראל ולגורמי אכיפת החוק יותר אמצעים, יותר כוחות, כדי שהם יוכלו לעשות קצת סדר ולהביא שלווה לרחובותינו ולמנוע את מקרי האלימות.

חברתי חברת הכנסת אראלה גולן ואנוכי הקמנו בכנסת, לפני כמה חודשים, שדולה נגד האלימות. לפני כמה ימים הגשנו ליושב-ראש הכנסת רשימת חקיקה של כל חברי הבית, למעלה מ-100 הצעות חוק, בנושא מיגור האלימות במדינת ישראל. אני לא באה לשפוט אם הצעות החקיקה טובות יותר, טובות פחות, אבל כל חבר כנסת, מנקודת ראותו שלו, מצא לנכון לנסות לשנות ולתקן.

אני מבקשת מאדוני היושב-ראש, כחבר נשיאות הבית הזה, לבקש לקיים דיון בנשיאות הכנסת, עם היושב-ראש והסגנים, על הרשימה של כל הצעות החוק שהגישו חברי הכנסת. נכון שהבית הזה מתפזר בקרוב, אבל הבחירות תהיינה רק ב-28 במרס, ואני חושבת שאנחנו מחויבים לעשות מעשים ולא רק לדבר דיבורים. הייתי מציעה להקים בכנסת הזאת ועדת מומחים, של משפטנים, אנשי משטרה, נציגי הפרקליטות, אנשי חינוך אם צריך, שייקחו את כל 100 וכמה החוקים, 150 חוקים שיש כאן על השולחן, יבדקו מה חשוב יותר, מה פחות, מה דחוף יותר, מה פחות, ונתחיל להעביר חקיקה שתיתן לנו במכלול טיפול חקיקתי הולם.

משפט אחרון. אני חוזרת ואומרת, זאת לא רק חקיקה. יש לנו חוקים טובים, אין לנו מספיק אמצעים לאכוף את החוקים. אני דורשת מחברי חברי הכנסת, כשאנחנו נבוא לאשר תקציב, חייבים לתקצב את המשטרה בתקציב ראוי כדי שתוכל להילחם באותן כנופיות שיש לנו ברחוב. תודה רבה.

היו"ר עבד-אלמאלכ דהאמשה:

תודה רבה לחברת הכנסת מלי פולישוק-בלוך. יעלה ויבוא סגן השר לביטחון פנים ויענה למתדיינים.

לגבי בקשתך, חברת הכנסת בלוך, היא נרשמה בפרוטוקול, אני מקווה שניתן לעשות משהו, אני מניח שקשה לעשות זאת בשבוע האחד שנותר לנו, אלא אם כן תהיה רעידת אדמה נוספת, או יהיו הפתעות ודברים בלתי צפויים.

מל פולישוק-בלוך (שינוי):

הבחירות בעוד שלושה חודשים, אפשר לעשות כנסים מיוחדים.

סגן השר לביטחון פנים יעקב אדרי:

אדוני היושב-ראש, חברי חברי הכנסת, ראשי הרשויות, חברי לשעבר למקצוע, אני חיפשתי איזה קשר בין הדברים של חבר הכנסת יצחק כהן לבין הנושא שעל סדר-היום, ואני חייב לומר לך שלא מצאתי. דיברת על כל הכנופיות, רק לא על הנושא עצמו. אני מצטער על ההגדרות שהגדרת את הנושאים השונים - "הכנופיה שתמכה בהתנתקות". לא הייתי רוצה להוסיף. אני לא אוהב לפגוע בצורה כל כך בוטה; אנשים שאתה קשור אליהם, לקרוא גם להם כנופיות - לא הייתי רוצה לעשות את זה, זה לא נכון. צריך להתייחס לנושא, שהוא מספיק כבד, וכדאי לבודד אותו משאר הדברים.

אני חושב שהאלימות בחברה הישראלית בכלל וביפו בפרט נוגעת לכולנו. הסיפור של הילד הוא קשה מאוד. ילד יוצא לשחק, הכו אותו במקל בייסבול, מכות רצח, הוא מת. ההורים שלחו אותו לשחק, לחוגים, והוא לא חוזר הביתה. לזה צריך להתייחס, זה שווה התייחסות. בסופו של דבר, כולנו נצטרך לעמוד מול העניין הזה ולהתמודד אתו.

ברשותכם, אני רוצה לומר, זה לא רק המשטרה, גם אם יוסיפו תקציבים - וזה חשוב, המשטרה נמצאת בתחתית בנושא התקציב, בנושא כוח-אדם, באמצעים שעמם צריך להתמודד עם כל עולם הפשע המשוכלל, שיש לו כמעט הכול, הוא לא מוגבל בכלום - - -

מל פולישוק-בלוך (שינוי):

אני מציעה שכל גורמי אכיפת החוק, גם הפרקליטות וגם המשטרה, יהיו שותפים.

סגן השר לביטחון פנים יעקב אדרי:

אני אגיע לזה. נושא האלימות נוגע לכמה גורמים: א. ההורים – ההורים צריכים לקחת אחריות על העניינים האלה, חינוך טוב, משמעת. לצערי הרב, הסמכות של ההורים קצת התפרקה. הסמכות של המנהל, של המורה, גם זה התפרק. פעם היה כבוד למורה. היום קראתי בעיתון שהכו מורה בכיתה בפני כל התלמידים. לאן הגענו, זה מזעזע. צריך להסתכל טוב על מה שקורה במערכת החינוך.

ב. המשטרה צריכה יותר כוח, יותר אמצעים, יותר אכיפה, יש להרגיש אותה יותר ברחובות ובכל מקום. זה עדיין לא מורגש. אני אומר את זה כסגן השר לביטחון פנים. גם דעתי לא נוחה מכך, אבל למדינה יש סדרי עדיפויות. בסופו של דבר, כשנצטרך להקצות משאבים, נצטרך לבנות משטרה חזקה יותר, עם מספר גדול יותר של שוטרים, על מנת שכולנו נוכל להיות בטוחים.

ג. הדבר האחרון והחשוב הוא בתי-המשפט. בתי-המשפט – אני מרשה לעצמי לומר את זה מעל הדוכן, ואני אומר את זה במלוא הכבוד הראוי - נותנים עונשים מצחיקים, מעליבים, קלים, תקראו לזה איך שתרצו. עבריינים באים עם עורכי-דין טובים, יוצאים עם קנסות שמהר מאוד הם מכסים אותם באמצעות עבירות נוספות, יוצאים החוצה וממשיכים לפשוע. אני חושב שבתי-המשפט חייבים להחמיר בענישה. אני משתדל לעשות משהו עם שרת המשפטים, עונשי מינימום בעבירות חמורות, אני מקווה מאוד שנצליח.

אשר למלחמת הכנופיות ביפו - אני אסיים בשני משפטים. יש שם מלחמה עקובה מדם בין שתי חמולות, והיא לא פשוטה.

היו"ר עבד-אלמאלכ דהאמשה:

אצל ערבים זה תמיד חמולות.

סגן השר לביטחון פנים יעקב אדרי:

מדובר בשתי משפחות, לא חמולות, שנלחמות זו בזו, וזה גובה כל הזמן קורבנות. אני מקווה שאתבדה, אבל ברור לי שזה לא הסוף. המשטרה, מחוז תל-אביב, ימ"ר תל-אביב עושה כל מאמץ לשים את ידה, ונמנעו כמה דברים שיש עליהם צו איסור פרסום. אני מקווה מאוד שבעניין הזה נשים יד, אחת ולתמיד.

הבעיה היא שהם לא מדברים. כאשר עוצרים אנשים, גם אנשים שראו מי יורה, מי מפוצץ, מי עושה פיגוע, לא רוצים לדבר. יש כללי משחק בעולם התחתון, והמשטרה עומדת מול שוקת שבורה. אני מקווה מאוד שבסופו של דבר נצליח לשים יד על שתי הכנופיות ונעצור את מרחץ הדמים. תודה רבה.

היו"ר עבד-אלמאלכ דהאמשה:

תודה רבה לסגן השר לביטחון פנים. לא שמעתי מה עמדת אדוני לגבי המשך הדיון?

סגן השר לביטחון פנים יעקב אדרי:

חבר הכנסת יצחק כהן, מכיוון שדיברת על הנושא ביפו, מה אתה מציע?

יצחק כהן (ש"ס):

להעביר לוועדת הפנים.

היו"ר עבד-אלמאלכ דהאמשה:

ובכן, חברי הכנסת, נעבור להצבעה על הצעותיהם של חברי הכנסת יצחק כהן ומלי פולישוק-בלוך בעניין מלחמת הכנופיות ביפו. מי בעד להעביר את זה לוועדת הפנים? אפשר להצביע.


הצבעה מס' 22

בעד ההצעה להעביר את הנושא לוועדה – 10
נגד – אין
נמנעים – אין
ההצעה להעביר את הנושא לוועדת הפנים ואיכות הסביבה נתקבלה.

היו"ר עבד-אלמאלכ דהאמשה:

ברוב של עשרה תומכים, אין מתנגדים ואין נמנעים, ההצעות תעבורנה לוועדת הפנים להמשך הדיון בהן.


הצעות לסדר-היום
המשבר הכספי המתמשך ואי-תשלום משכורות ברשויות המקומיות הערביות

היו"ר עבד-אלמאלכ דהאמשה:

הנושא הבא, הצעות לסדר-היום מס' 7940 ו-7983: המשבר הכספי המתמשך ואי-תשלום משכורות ברשויות המקומיות הערביות. הנושא יעלה במסגרת שתי הצעות רגילות לסדר-היום. הצעתו של חבר הכנסת מוחמד ברכה תעלה ראשונה. לאחר מכן, אם תהיה אפשרות, תעלה הצעתי, אם לא, היא תעלה בשבוע הבא ותהיה תשובת שר על שתי ההצעות. בבקשה, חבר הכנסת מוחמד ברכה. כאמור, תשובה והצבעה יהיו במועד אחר, לא היום. בבקשה, חבר הכנסת ברכה.

מוחמד ברכה (חד"ש-תע"ל):

משהו מקולקל פה.
היו"ר עבד-אלמאלכ דהאמשה:

מה שמקולקל יתוקן, אדוני.
ג'מאל זחאלקה (בל"ד):

אדוני היושב-ראש, אנחנו - - -
מוחמד ברכה (חד"ש-תע"ל):

אדוני היושב-ראש, כנסת נכבדה, רבותי סגני השרים וסגן השר המיועד - - -
אחמד טיבי (חד"ש-תע"ל):

סגן שר? - - -
מוחמד ברכה (חד"ש-תע"ל):

אז תשב בשקט.
היו"ר עבד-אלמאלכ דהאמשה:

ותעזוב את סגני השרים.
אחמד טיבי (חד"ש-תע"ל):

- - -
היו"ר עבד-אלמאלכ דהאמשה:

זה לא אסון גדול, אגב.
מוחמד ברכה (חד"ש-תע"ל):

אדוני היושב-ראש, חברי הכנסת, ראשית, אני רוצה לברך את ראשי הרשויות הערביות שנמצאים פה ביציע כאורחים של הכנסת. כמובן, הם היו מוותרים ברצון על התענוג הזה לשבת כאן כדי לדון במה שדנים. הרי הם נבחרו על מנת שיהיו במקום אחר וכדי לתת שירות אחר לציבור, ולא להילחם על התקציב ועל הניהול היומיומי של הרשויות שלהם. אבל ראשי הרשויות הערביות והוועד שלהם והעומד בראש הוועד, מר שאוקי חטיב, הם מופת למסירות לנושא שלשמו הם נבחרו. הם שייכים לזרמים שונים, למפלגות שונות, אבל בנושא של השירות לאזרח הם כולם מאוחדים.

אני מברך אתכם על העמידה שלכם על הזכויות של האזרחים ועל הזכויות של המועצות המקומיות. אני מקווה שהדיון הזה בסופו של דבר - וגם הדיון אשר יהיה בוועדת הפנים בשבוע הבא, וגם הפגישה שלכם עם ראש ועדת הכספים מחר - יובילו אותנו לפתרונות מהירים, אבל אין ספק שהעלאת הנושא מעל בימת הכנסת והדיון  בוועדות הכנסת לא יכולים, למרבה הצער, להוות פתרון בלי שזה יהיה כרוך במאבק הנכון והעקבי שאתם מנהלים, אם באוהל שהקמתם ואם בהפגנות ובמשמרות שאתם עושים. ולכן, מה שאנחנו עושים היום זה נדבך צנוע במאבק הנכון והגדול שלכם.

אני, כפי שאמר היושב-ראש, היססתי אם להעלות את הנושא הזה בלי תשובת ממשלה. סגנית השר נמצאת בחוץ-לארץ, והשר, שהוא ראש הממשלה, כנראה טרוד בעניינים אחרים - לא בעניינים של פרנסתם של אנשים והשירותים שמגיעים לאנשים. הוא טרוד עכשיו בקומבינות מפלגתיות פוליטיות. אבל אחרי התייעצות עם ראשי המועצות, אדוני היושב-ראש, ועם הוועד שלהם, אמרנו שעדיף להעלות את הנושא גם אם התשובה וההצבעה יהיו בשבוע הבא.

בכל אופן, המאבק של הרשויות הערביות הוא מאוד ממוקד והדרישות מאוד ממוקדות. הן לא שונות, למרבה הפלא, או למרבה הצער, מהדרישות שהועלו בשבוע שעבר ובשבוע שלפני כן על-ידי הרשויות הערביות הדרוזיות - שם המאבק הסתיים ביום חמישי שעבר בהזרמה של 45 מיליון שקלים שיפתרו את הבעיות הבוערות. אני חושב שאותו הדין יכול להתקיים גם לגבי שאר הרשויות הערביות, שהן הרוב המכריע של הרשויות - - -
היו"ר עבד-אלמאלכ דהאמשה:

אגב, 45 מיליון כמקדמה.
מוחמד ברכה (חד"ש-תע"ל):

כן, כן.
היו"ר עבד-אלמאלכ דהאמשה:

מוסכם על סכומים הרבה יותר גדולים.
מוחמד ברכה (חד"ש-תע"ל):

נכון, נכון, כמובן, אבל אמרתי שזה מה שיכול לסיים את השביתה. המקדמה היא שאפשרה לסיים, ולא ההבטחה של מה שיהיה.

שלשום, כשהיו ראשי הרשויות אצל מנכ"ל משרד הפנים, דובר על הדרישות, ובין השאר היתה דרישה של שדרוג תוכניות ההבראה. תוכניות ההבראה, כפי שנכפו על-ידי משרד הפנים, הרשויות לא יכולות לעמוד בהן, ולכן נדרש שדרוג של התוכניות. הם טענו במשרד הפנים שהם עשו כ-80% ויש עוד 10%, ו-10% אחרים שלגביהם לא צריך לעשות שדרוג אלא פשוט להגיע להבנות בטלפון. אבל הדברים לא באים לידי ביטוי ממשי בתקציב ובניהול השוטף של הרשויות.

הנושא השני הוא שחרור מענקים מותנים - מענקים שהובטחו והם מותנים בגבייה, והם תקועים במשרד האוצר ובמשרד הפנים, ובעצם הרשויות אינן מקבלות את המגיע להן.

הדבר השלישי הוא יישום תוכנית הפיתוח הרב-שנתית שהוחלט עליה ב-22 באוקטובר שנת 2000. ההחלטה אושררה מחדש בממשלה ב-18 באוגוסט 2003, ובעצם היא לא מתקדמת.

מה שהתבשרנו, אדוני היושב-ראש, הוא שהממשלה החליטה לתת 40 מיליון שקל לשלוש שנים לתיעוש, זאת אומרת, 10 מיליוני שקלים לתיעוש לכל הרשויות הערביות בשנה. זה נשמע כמו הבדיחה ששמענו אתמול, כשוועדת הגבולות, שבאה ובחנה את שטח השיפוט של עיריית סח'נין, החליטה של-26,000 תושבי סח'נין מספיקים 1,700 דונם כדי שיתפתחו ויקלטו את הגידול הטבעי עד שנת 2020, וצדק יושב-ראש הכנסת אתמול - כשהעליתי את הנושא הזה - כשהעיר: אולי התכוונו ל-1,700 דונם כחניון לאיצטדיון הכדורגל החדש בסח'נין.

10 המיליונים האלה לתיעוש לכלל הרשויות הערביות, מה אפשר לעשות בהם? אפילו דמי חג לילדים לא יוצא מזה.
היו"ר עבד-אלמאלכ דהאמשה:

אולי זה יספיק לעשות איזה תכנון ראשוני, רק איפה ומה. אולי לזה מתכוונים.
מוחמד ברכה (חד"ש-תע"ל):

לא. זאת באמת בדיחה גרועה; באמת בדיחה גרועה, שהשכל הישר מתקשה לתפוס אותה.

אני לא חושב שהאזרחים במדינת ישראל בכלל והאזרחים הערבים בפרט מצפים לחמלה, על-פי המושגים של ראש הממשלה. אנחנו לא רוצים חמלה ולא רוצים רחמים. ציבור העובדים - עובדי הרשויות - והציבור בישראל שמקבל את השירותים מהרשויות המקומיות מצפה לקבל את זכויותיו, ולא שום חמלה ולא שום רחמים. ולייצר מושגים כאילו עושים טובה, כאילו הלב נשפך והתמלא רחמים - אני חושב שזאת לא התנהלות של ממשלה, זו במקרה הטוב יכולה יותר להיות התנהגות של בית-תמחוי.

עכשיו באים ומתנים את ההתקדמות בהזרמת הכסף ובמענקי איזון למיניהם בגבייה. אני רוצה להגיד כמה דברים על העניין הזה, אדוני היושב-ראש. קודם כול, הממשלה הזאת ייצרה בשנים האחרונות, ובכלל, מסכת של חיי מצוקה ועוני, של אבטלה, ובמיוחד ובעיקר בקרב הציבור הערבי, שם האפליה הלאומית קיבלה אופי של דיכוי מעמדי, והדיכוי המעמדי קיבל אופי גזעני של דיכוי לאומי, ואז לעוני יש לא רק פרצוף חברתי אלא גם פרצוף לאומי - שזה עוני ערבי, וחרדי במקרה הזה. הממשלה מייצרת את הכיסים הרחבים האלה של עוני ואבטלה, ואחר כך באים ומבקשים ששיעורי הגבייה יעלו ורמת הגבייה תעלה וסכומי הגבייה יעלו? מאיפה? איך?

זאת אומרת, מייצרים את המצוקה, ואחר כך דרך זה מייצרים את האליבי לממשלה כדי להתחמק מלטפל בצרכים הבסיסיים של הרשויות המקומיות הערביות.
היו"ר עבד-אלמאלכ דהאמשה:

רצית לומר שבאים גם בטענות שהמצוקה הזאת לא מביאה הרבה מסים. לא גובים מסים - - -
מוחמד ברכה (חד"ש-תע"ל):

רציתי להגיד - - -
עסאם מח'ול (חד"ש-תע"ל):

זה שיעורי הגווייה.
מוחמד ברכה (חד"ש-תע"ל):

על אף התמונה הזאת של התגברות והתעמקות תופעות העוני, כש-25% מכלל הציבור בישראל עניים, ובקרב הציבור הערבי 50% חיים מתחת לקו העוני; בקרב הציבור בכלל, שליש מהילדים חיים מתחת לקו העוני, בקרב הציבור הערבי 60% חיים מתחת לקו העוני; פערי השכר הם - 25% פחות שכר בממוצע אצל הערבים מממוצע השכר אצל היהודים, ובאים לבקש גביית ארנונה.

ועל אף כל זאת, אדוני היושב-ראש, רבותי חברי הכנסת, הרשויות הערביות הצליחו לעמוד במשימה בלתי אפשרית. אני באמת מתפלא עליכם - איך עשיתם את זה? איך יכולתם לעשות את זה? מה גירדתם בכיסים של האנשים כך שהצלחתם להעלות את הגבייה ב-2003-2004 ב-27%? מה עשיתם לאנשים, מה לקחתם להם?
זאב בוים (אחריות לאומית):


הם ביקשו מסים - - -
מוחמד ברכה (חד"ש-תע"ל):

סגן השר בוים, אני אומר שדווקא בזמן שהתגברו תופעות העוני והמצוקה, ואנשים נפלו עמוק  במצולות של העוני, הרשויות הצליחו להעלות את שיעור הגבייה ב-27%. זה מעשה שאני באמת לא יכול לתאר איך אפשר לעשות אותו בתנאים של מצוקה.

זאב בוים (אחריות לאומית):

- - -

מוחמד ברכה (חד"ש-תע"ל):

על אף זאת אתה רואה שזה לא מביא לשום תגובה ולשום התייחסות של הממשלה. הממשלה אטומה. יש לה כסף כדי לתת להון הגדול, לתת שיפוי מעסיקים, לפטור ממה שנקרא "עול המס". 9 מיליארדי שקלים חסכו להון הגדול דרך פטור ממס, פתאום יש כסף, אבל לשירותים הבסיסיים אין. אף ששיעור הגבייה עלה בשנה אחת ב-27%, הממשלה לא אומרת שום דבר.

היו"ר עבד-אלמאלכ דהאמשה:

אדוני ינסה לסכם את עיקר הדברים. הגיע הזמן.

מוחמד ברכה (חד"ש-תע"ל):

אני חושב, אדוני היושב-ראש, רבותי חברי הכנסת, שההתניה של משרד הפנים בדבר השגת 60% גבייה כדי לקבל מענקי איזון לקראת שנת התקציב הבאה, היא התניה בלתי סבירה, היא התניה עושקת, היא התניה אכזרית, היא בעצם אמירה חד-משמעית שהממשלה אינה מתכוונת להזרים כסף נוסף לרשויות המקומיות בתקציב הבא. הם לא אומרים זאת כך, אלא שמים רף של תנאים שאף אחד לא יכול לעבור. התנאי הזה הוא בלתי סביר לחלוטין, במיוחד לאור המגמות של התרחבות העוני והעמקתו.

היו"ר עבד-אלמאלכ דהאמשה:

תנסה, אדוני, לסכם את עיקר הדברים. אני יודע שהבעיה בלתי ניתנת לפתרון, לא בעשר דקות ולא ב-20 דקות.

מוחמד ברכה (חד"ש-תע"ל):

אני אסיים. לכן, אדוני היושב-ראש, אני חושב, וזאת הדרישה של ועד ראשי הרשויות הערביות, שההתניה הזאת של 60% גבייה צריכה להתבטל לגבי יישובים שהם באשכולות 1, 2 ו-3, יישובים עניים מרודים, שרובם המכריע, אם לא כולם, יישובים ערביים. זאת התניה בלתי סבירה לחלוטין ויש לבטלה.

אני יכול לומר, למשל, שיש גם בעיה עם ראשי רשויות חדשים. יושב כאן ביציע גם ראש מועצת בסמת-עארה, מר ריאד כבהא, הוא קיבל את המועצה כששיעור הגבייה היה 30%, עכשיו הוא הגיע ל-71%, אבל משרד הפנים עדיין מתייחס אליו כאילו השיעור הוא 30%. הוא לא יכול  להמריא, והוא אפילו לא יכול ליפול כי הוא כבר בקרקעית. הדבר הזה קיים ברשויות אחרות.

אני רוצה לומר לכם, רבותי ראשי הרשויות, חשוב שהדברים נאמרים כאן וחשובה גם התשובה שתהיה ממשרד הפנים וחשובים הדברים שיהיו בוועדות של הכנסת, אבל עצם העובדה שאתם מנהלים מאבק, זו הערובה שתשיגו את הזכויות שלכם ושל הציבור שבחר בכם, ואני מאחל לכם הצלחה. תודה רבה, אדוני.

היו"ר עבד-אלמאלכ דהאמשה:

תודה רבה לחבר הכנסת מוחמד ברכה. ההצעה הנוספת לסדר-היום באותו עניין של חבר הכנסת עבד-אלמאלכ דהאמשה תועלה בשבוע הבא עם תשובת השר והצבעה. תודה רבה.

אנחנו עוברים לנושא הבא - הצעה רגילה בעניין: בית-משפט אוקראיני הודיע כי קבר רבי נחמן מברסלב יועמד למכירה. נראה שהמציע אינו נוכח באולם ולא יוכל להעלות את ההצעה ולא לעצור את המכירה.


הצעת חוק שירות ביטחון (תיקון מס' 7 והוראת שעה) (שירות במשטרה ושירות מוכר) (תיקון מס' 7), התשס"ו-2005
[רשומות (הצעות חוק, חוב' מ/222).]
(קריאה ראשונה)

היו"ר עבד-אלמאלכ דהאמשה:

אנחנו עוברים לנושא הבא בסדר-יומנו. חברי הכנסת, אנחנו חוזרים עכשיו להצעות החוק. הצעת חוק שירות ביטחון (תיקון מס' 7 והוראת שעה) (שירות במשטרה ושירות מוכר) (תיקון מס' 7), התשס"ו-2005 - קריאה ראשונה. יציג את הצעת החוק סגן השר לביטחון הפנים, חבר הכנסת יעקב אדרי. בבקשה, אדוני.

סגן השר לביטחון פנים יעקב אדרי:

אדוני היושב-ראש, חברי חברי הכנסת, אני מתכבד להביא בפני מליאת הכנסת את הצעת חוק שירות ביטחון (תיקון מס' 7 והוראת שעה) (שירות במשטרה ושירות מוכר) (תיקון מס' 7), התשס"ו-2005. הוראת סעיף 24א לחוק שירות ביטחון, התשמ"ו-1986, מסדירה את שירות חיילים בשירות חובה - - -

השר לביטחון פנים גדעון עזרא:

הצעת החוק עלתה בשבוע שעבר.

סגן השר לביטחון פנים יעקב אדרי:

נכון. ההערה מאוד חשובה. אני מבקש להצביע, כי העליתי את הצעת החוק. תודה.

היו"ר עבד-אלמאלכ דהאמשה:

אינני רואה פה מתדיינים, ולכן אנחנו יכולים לעבור ישר להצבעה.

אנחנו נצביע על הצעת חוק שירות ביטחון (תיקון מס' 7 והוראת שעה) (שירות במשטרה ושירות מוכר) (תיקון מס' 7), התשס"ו-2005. מי בעד? מי נגד? אפשר להצביע.

הצבעה מס' 23

בעד ההצעה להעביר את הצעת החוק לוועדה – 4
נגד - אין
נמנעים – 1
ההצעה להעביר את הצעת חוק שירות ביטחון (תיקון מס' 7 והוראת שעה) (שירות במשטרה ושירות מוכר) (תיקון מס' 7), התשס"ו-2005, לוועדת החוץ והביטחון נתקבלה.

היו"ר עבד-אלמאלכ דהאמשה:

ובכן, ברוב של ארבעה תומכים, אפס מתנגדים ונמנע אחד, הצעת החוק אושרה בקריאה הראשונה, והיא תועבר לוועדת החוץ והביטחון להמשך הכנתה.


הצעת חוק סדר הדין הפלילי (חקירת חשודים) (תיקון מס' 3), התשס"ו-2005
[רשומות (הצעות חוק, חוב' מ/224).]
(קריאה ראשונה)

היו"ר עבד-אלמאלכ דהאמשה:

חברי הכנסת, הנושא הבא הוא הצעת חוק סדר הדין הפלילי (חקירת חשודים) (תיקון  מס'  3), התשס"ו-2005 - קריאה ראשונה. גם אותה יעלה סגן השר לביטחון הפנים, חבר הכנסת יעקב אדרי. בבקשה, אדוני.

סגן השר לביטחון פנים יעקב אדרי:

אדוני היושב-ראש, חברי הכנסת, גם הנושא הזה עלה בשבוע שעבר, ואני מבקש להביא אותו ישר להצבעה. תודה.

היו"ר עבד-אלמאלכ דהאמשה:

תודה רבה לסגן השר לביטחון הפנים. קצת מקרקר לי במעיים, הדרך הזאת, אבל תקנונית זה מותר, ואנחנו נעבור ישר להצבעה. אין מתדיינים ואין דוברים בנושא הזה, אף שהצעת החוק היא לקריאה ראשונה.

אנחנו מצביעים בקריאה ראשונה על הצעת חוק סדר הדין הפלילי (חקירת חשודים) (תיקון מס' 3), התשס"ו-2005. מי בעד? מי נגד?

הצבעה מס' 24

בעד ההצעה להעביר את הצעת החוק לוועדה - 4
נגד – 1
נמנעים – 1
ההצעה להעביר את הצעת חוק סדר הדין הפלילי (חקירת חשודים) (תיקון מס' 3), התשס"ו-2005, לוועדת החוקה, חוק ומשפט נתקבלה.

היו"ר עבד-אלמאלכ דהאמשה:

ובכן, ברוב של ארבעה תומכים, מתנגד אחד ונמנע אחד, הצעת החוק אושרה בקריאה ראשונה, והיא תועבר לוועדת החוקה, חוק ומשפט להמשך הכנתה.


הצעת חוק הכניסה לישראל (תיקון מס' 17) (כניסה למקום המשמש למגורים), התשס"ו-2005
[רשומות (הצעות חוק, חוב' מ/224).]
(קריאה ראשונה)

היו"ר עבד-אלמאלכ דהאמשה:

הנושא הבא הוא הצעת חוק הכניסה לישראל (תיקון מס' 17) (כניסה למקום המשמש למגורים), התשס"ו-2005, גם היא לקריאה ראשונה. יעלה אותה סגן השר לביטחון הפנים, חבר הכנסת יעקב אדרי. בבקשה.

סגן השר לביטחון פנים יעקב אדרי:

אדוני היושב-ראש, חברי הכנסת, גם את הצעת החוק הזאת העליתי בשבוע שעבר. אני מביא אותה עוד הפעם. אני מבקש להביא אותה להצבעה. תודה.

היו"ר עבד-אלמאלכ דהאמשה:

תודה לסגן השר לביטחון הפנים. גם לגבי ההצעה הזאת יש רשימה דלה של מתדיינים, ושום מתדיין איננו נוכח באולם. שוב אני קשור לתקנון, ואף כי יש לי לבטים בלב אני מעלה את זה ישר להצבעה, מה שנראה כאילו זה מחטף, תקנונית זה נכון וצודק.

השר לביטחון פנים גדעון עזרא:

- - -

היו"ר עבד-אלמאלכ דהאמשה:

נכון וצודק, אדוני השר.

אנחנו נצביע בקריאה ראשונה על הצעת חוק הכניסה לישראל (תיקון מס' 17) (כניסה למקום המשמש למגורים), התשס"ו-2005. מי בעד? מי נגד?

אפשר להצביע כאשר אין מתדיינים ואין חברי כנסת, ואלה שהביאו את ההצעות אינם נוכחים, זה המצב, וזה חוקי ותקנוני, אין לי בעיה.

השר לביטחון פנים גדעון עזרא:

אמרתי שאת הכנסת כבר צריך לסגור.

הצבעה מס' 25

בעד ההצעה להעביר את הצעת החוק לוועדה – 4
נגד – אין
נמנעים – 1
ההצעה להעביר את הצעת חוק הכניסה לישראל (תיקון מס' 17) (כניסה למקום המשמש למגורים), התשס"ו-2005, לוועדת הפנים ואיכות הסביבה נתקבלה.

היו"ר עבד-אלמאלכ דהאמשה:

ובכן, ברוב של ארבעה תומכים, אפס מתנגדים ונמנע אחד, גם ההצעה הזאת אושרה בקריאה ראשונה, והיא תועבר לוועדת הפנים ואיכות הסביבה להמשך הכנתה.


מסמכים שהונחו על שולחן הכנסת

היו"ר עבד-אלמאלכ דהאמשה:

הודעה לסגן מזכיר הכנסת לפני שנעבור לנושא הבא. בבקשה, אדוני סגן המזכיר.

סגן מזכיר הכנסת נאזם בדר:

ברשות יושב-ראש הישיבה, הריני מתכבד להודיע, כי הונחו היום על שולחן הכנסת –

לקריאה שנייה ולקריאה שלישית: הצעת חוק שהייה שלא כדין (איסור סיוע) (הוראות שעה) (תיקון מס' 9), התשס"ו-2005; וכן הצעת חוק רישוי עסקים (תיקון מס' 24), התשס"ו-2005 - שהחזירה ועדת הפנים ואיכות הסביבה. תודה.

היו"ר עבד-אלמאלכ דהאמשה:

תודה רבה לסגן מזכיר הכנסת.


הצעת חוק זכויות התלמיד (תיקון מס' 2) (גביית תשלומים בעד בחינות בגרות), התשס"ו-2005
[רשומות (הצעות חוק, חוב' מ/224).]
(קריאה ראשונה)

היו"ר עבד-אלמאלכ דהאמשה:

הנושא הבא הוא הצעת חוק זכויות התלמיד (תיקון מס' 2) (גביית תשלומים בעד בחינות בגרות), התשס"ו-2005, קריאה ראשונה. יציג את הצעת החוק סגן שרת החינוך, התרבות והספורט, חבר הכנסת מגלי והבה. בבקשה, אדוני.

סגן שרת החינוך, התרבות והספורט מגלי והבה:

אדוני היושב-ראש, אדוני השר לביטחון פנים, חברי הכנסת, הצעת החוק שלפנינו עניינה מתן סמכות חקיקה ראשית לשר החינוך, התרבות והספורט להסדיר בתקנות את סוגיית התשלומים עבור בחינות הבגרות הממשלתיות ולקבוע את שיעור התשלומים שייגבו מהורי התלמידים עבור הבחינות הללו.

פשוט מאוד, לפי בקשת ההורים והמשרד, כדי שיהיה סדר בנושא הזה, החלטנו להביא את הצעת החוק הזאת, ואני מבקש מחברי הכנסת להצביע בעדה בקריאה ראשונה.

היו"ר עבד-אלמאלכ דהאמשה:

תודה רבה לסגן שרת החינוך, התרבות והספורט. ההצעה הובאה לקריאה ראשונה. אין מתדיינים נוכחים באולם.

לכן אנחנו יכולים לעבור להצבעה בקריאה ראשונה על הצעת החוק. מדובר בהצעת חוק זכויות התלמיד (תיקון מס' 2) (גביית תשלומים בעד בחינות בגרות), התשס"ו-2005. מי בעד? מי נגד? אפשר להצביע.

הצבעה מס' 26

בעד ההצעה להעביר את הצעת החוק לוועדה – 5
נגד - אין
נמנעים – 1
ההצעה להעביר את הצעת חוק זכויות התלמיד (תיקון מס' 2) (גביית תשלומים בעד בחינות בגרות), התשס"ו-2005, לוועדת החינוך, התרבות והספורט נתקבלה.

היו"ר עבד-אלמאלכ דהאמשה:


ברוב של חמישה תומכים, ללא מתנגדים ונמנע אחד, הצעת החוק אושרה בקריאה ראשונה, והיא תועבר לוועדת החינוך, התרבות והספורט להמשך הכנתה.

חברי הכנסת, לפני שאנחנו עוברים להצעה שחבר הכנסת שלגי כל כך מאיץ בי לעבור אליה, אני חייב להיות קשור לתקנון - זה ייקח רק רגע קט, חבר הכנסת שלגי - אני רואה שאין גם עונים על שאילתות. אנחנו עוברים לנושא הבא: שאילתות לשר התחבורה. אינני רואה ששר התחבורה נמצא פה, לכן, הנושא הזה לא יעלה והתשובות לא יינתנו היום.


הצעת חוק הכשרות המשפטית והאפוטרופסות (תיקון מס' 14) (הסכמת קטין לתרומת איברים לאחר מוות), התשס"ו-2005
[רשומות (הצעות חוק, חוב'  כ/109).]
(קריאה ראשונה)

היו"ר עבד-אלמאלכ דהאמשה:

בבקשה, חבר הכנסת אילן שלגי, תואיל לעלות לדוכן ולהעלות לקריאה ראשונה את הצעת חוק הכשרות המשפטית והאפוטרופסות (תיקון מס' 14) (הסכמת קטין לתרומת איברים לאחר מוות), התשס"ו-2005. בבקשה, אדוני. זה הנושא האחרון על סדר-יומנו, למי שמעוניין לדעת. בבקשה, חבר הכנסת שלגי.

מוחמד ברכה (חד"ש-תע"ל):

אדוני היושב-ראש, אני רוצה לצרף את הקול שלי בעד חוק זכויות התלמיד.

היו"ר עבד-אלמאלכ דהאמשה:


אתה מתכוון לחוק הקודם? בסדר. חבר הכנסת ברכה מבקש להוסיף את קולו בעד החוק הקודם. אני רושם את הצבעתו בפרוטוקול. תודה רבה. בבקשה, חבר הכנסת שלגי.

אילן שלגי (שינוי):

אדוני היושב-ראש, אני מודה לך, חברות וחברי הכנסת, אני מחזיק בידי כרטיס תורם של אגודת "אדי" - על שמו של אהוד בן-דרור זיכרונו לברכה - אגודה לקידום השתלות בישראל, מדינת ישראל, משרד הבריאות, היחידה לחינוך ולהסברה, המרכז הלאומי להשתלות איברים. נשאתי עמי את הכרטיס הזה בטרם הייתי חבר הכנסת.

אני מבקש בהזדמנות זו שאנחנו מביאים לכאן הצעת חוק שתאפשר גם לבני 17 להצטרף למעגל התורמים, לבקש מכל מי שצופה בנו כעת, שישקול בחיוב הצטרפות. יש חוסר רב באיברים לתרומה בישראל, והכרטיס הזה מסמן, ויש אפשרות, אדם יכול להחליט שהוא תורם איבר מסוים, או כפי שאני סימנתי, כל איבר מגופי שהזולת יכול להיעזר בו להצלת חייו. אדם דתי יכול גם לבקש שאיש דת יאשר את התרומה לאחר מותו.

בהצעת החוק הזאת, שאושרה לקריאה ראשונה בוועדת הבריאות, אנחנו באים ומאפשרים לבני 17, שעל-פי החוק בישראל רשאים לקבל רשיון נהיגה, רשאים לבחור לרשויות המקומיות, רשאים להינשא, שיוכלו גם להצטרף למעגל התורמים, בסייג אחד: שאם, חלילה, אותו נער או נערה ימותו לפני הגיעם לגיל 18, יהיה צורך בהסכמת ההורים או בני המשפחה לתרומה בפועל. בגיל 17 אדם הוא מספיק בוגר כדי להחליט שהוא רוצה להצטרף למעגל התורמים.

מערכת החינוך תוכל לעשות פעולות חינוך והסברה, לא רק לתרומת איברים אלא בכלל לנתינה לחברה, לנטילת אחריות. אולי גם יבינו הצעירים, כאשר יעמדו בפני קבלת רשיון נהיגה ויבקשו מהם לשקול הצטרפות למעגל תורמי האיברים, שהנהיגה היא דבר מסוכן.

כאמור, ההצעה הזאת זכתה לתמיכת הממשלה בקריאה הטרומית וגם בהכנה בוועדה, ואני מבקש מהכנסת לאשר אותה בקריאה ראשונה. תודה רבה.

היו"ר עבד-אלמאלכ דהאמשה:


תודה רבה לחבר הכנסת שלגי. חברי הכנסת, מדובר בהצעת חוק לקריאה ראשונה, ואפשר לעלות ולהתדיין בעניין הזה. בינתיים יש לי רק רשומה אחת להתדיינות, חברת הכנסת אראלה גולן. בבקשה, גברתי. אם לא יהיו מתדיינים נוספים, אנחנו נעבור לאחר מכן ישר להצבעה. בבקשה, גברתי, לרשותך שלוש דקות.

אראלה גולן (שינוי):

אדוני היושב-ראש, חברי הכנסת, מטרת ההצעה של חבר הכנסת שלגי, ידידי, היא אחת - לעודד תרומת איברים בישראל. ההצעה בעצם נועדה להוריד את גיל ההצטרפות למאגר תורמי האיברים שלאחר המוות וקבלת כרטיס "אדי" לגיל 17. גיל זה מתאים בישראל לקבל רשיון נהיגה, להינשא, להקים משפחה ואפילו להשתתף בבחירות לרשויות המקומיות.

בימים אלה, וזה לצערי כשמונה שנים, יש הצעת חוק ממשלתית מטעם משרד הבריאות ששמה תרומת איברים לצורך השתלה. הקשר שבין חוק זה לבין עידוד תרומת איברים הוא אפסי, ובעצם כל עניינה של הצעת החוק הממשלתית למנוע סחר באיברים, יחד, לצערי, עם מתן עידוד שלילי לתרומת איברים.

למעשה, ההצעה ששר הבריאות מתהדר בה משמשת עלה תאנה למחסור החמור באיברים בישראל. היא מחריפה את סבלן של המשפחות הממתינות לתרומת איבר, ואין בה דבר וחצי דבר כדי לעודד תרומת איברים. מול ההצעה של משרד הבריאות קיים חשש שאם לא נשים בלמים ואיזונים, האינטרס הציבורי ומצוקתו יגיעו לכלל אי-איזון, ויש חשש מסחר איברים, ובסופו של דבר נצא קירחים מכאן ומכאן.

אתמול שודרה התוכנית "שומר מסך", שהציגה באופן מזעזע ביותר את המערכת שפועלת מתחת לאדמתנו - מפעל של סוחרי איברים, המנצלים בעזרת שקרים והבטחות שווא את אלו הנואשים בחיים והזקוקים נואשות לתרומת איברים. ומן העבר השני - את חסרי הכול המוכנים למכור את גופם תמורת אלפי דולרים, וייתכן אפילו שגוזרים את דינם למוות או מזרזים את מותם, כדי להשתמש באיבריהם, וזה מה שקורה בסין.

המצוקה בישראל הולכת ומחריפה מדי שנה. היום ממתינים לתרומת כליה 750 חולים, 100 חולים ממתינים לתרומת כבד ומספר דומה ממתינים לתרומת לב. קרוב ל-1,000 אנשים בישראל ממתינים בתור ארוך, הסוחט את כוחם הנפשי והפיזי ופותח צוהר לנוכלים אשר כל זממם לנצל את הפרצה בחוק שאינו מעגן את הזכות הטבעית לחיות.

הצעת החוק שמקדם חבר הכנסת שלגי היא אחד מהפתרונות למצוקה, ופתרונות נוספים היו בשתי הצעות חוק שהגשתי, שיש בהן להאיר תקווה אפילו בלבבות החולים. האחת - על-ידי פיצוי כספי למשפחות הנתרם שמת ואיבריו נתרמו. השנייה - הסכמה לתרומת איברים כברירת מחדל, כפי שקיים בבלגיה ובכמה מדינות. שם, כל אזרח, אם לא הצהיר במפורש, בכתב או בעל-פה, שאינו מוכן לתרום את איבריו, בסופו של דבר לאחר מותו איבריו ייתרמו.

הצעת החוק של חבר הכנסת שלגי מאפשרת את הגדלת המאגר במעט, ובהסכמה מדעת, אבל אנחנו צריכים הרבה יותר מכך כדי לעזור לאותם חולים. תודה רבה.

היו"ר עבד-אלמאלכ דהאמשה:

תודה רבה לחברת הכנסת אראלה גולן. האם יש בין הנוכחים מי שרוצים להתדיין בעניין החוק הזה? אם אין, נעבור להצבעה.

הצעת חוק הכשרות המשפטית והאפוטרופסות (תיקון מס' 14) (הסכמת קטין לתרומת איברים לאחר מוות), התשס"ו-2005, קריאה ראשונה -  מי בעד? מי נגד?

הצבעה מס' 27

בעד ההצעה להעביר את הצעת החוק לוועדה – 8
נגד - אין
נמנעים – אין
ההצעה להעביר את הצעת חוק הכשרות המשפטית והאפוטרופסות (תיקון מס' 14) (הסכמת קטין לתרומת איברים לאחר מוות), התשס"ו-2005, לוועדת העבודה, הרווחה והבריאות  נתקבלה.

היו"ר עבד-אלמאלכ דהאמשה:


ברוב של שמונה תומכים, ללא מתנגדים וללא נמנעים, הצעת החוק אושרה בקריאה ראשונה, והיא תועבר לוועדת העבודה, הרווחה והבריאות להמשך הכנתה.

תודה רבה לחברי הכנסת. תם סדר-היום. הישיבה הבאה תתקיים, אם ירצה השם, ביום שני, י"ח בכסלו התשס"ו,  19 בדצמבר 2005, בשעה 16:00. ישיבה זו נעולה.

הישיבה ננעלה בשעה 16:40.

