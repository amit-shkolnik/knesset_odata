הצעת חוק הבחירות לכנסת (תיקון מס' 53), התשס"ו-2005
[מס' כ/90; "דברי הכנסת", מושב שלישי, חוב' ל"ט, עמ' 24871;  נספחות.]
(קריאה שנייה וקריאה שלישית)


היו"ר עבד-אלמאלכ דהאמשה:

חברי הכנסת, הנושא הבא: הצעת חוק הבחירות לכנסת (תיקון מס' 53), התשס"ו-2005, קריאה שנייה ושלישית. יציג את הצעת החוק חבר הכנסת גדעון סער. בבקשה, אדוני.

גדעון סער (בשם ועדת החוקה, חוק ומשפט):

אדוני היושב-ראש, כנסת נכבדה, אני מתכבד להציג את הצעת חוק הבחירות לכנסת (תיקון מס' 53), כיושב-ראש ועדת המשנה של ועדת החוקה, חוק ומשפט לענייני דיני בחירות. התיקון שלפנינו הוא תיקון שיזם חבר הכנסת יגאל יאסינוב, עם שורה של חברים נוספים, ועניינו מתן אפשרות הצבעה לחברי ועדת קלפי.

נכון להיום החוק מסדיר הצבעת מזכירי קלפי בקלפי שבה הם משרתים. חבר הכנסת יאסינוב ביקש להביא להסדר כלשהו את נושא חברי ועדת הקלפי. הוועדה, במהלך עבודתה על הליכי החקיקה, לקראת הקריאה הראשונה ולקראת הקריאה השנייה והשלישית, צמצמה  את תחולת ההצעה, במובן הזה שיושב-ראש ועדת הבחירות המרכזית, בהתייעצות עם סגניו, שכידוע הם אנשים פוליטיים, יהיה רשאי לקבוע כי חבר ועדת קלפי יצביע בקלפי שבה הוא משמש חבר, אם נוכח כי יש נסיבות מיוחדות הקשורות למילוי תפקידו ובשלן נבצר מחבר ועדת הקלפי להצביע בקלפי שבאזור מגוריו. דהיינו, הנורמה אינה שכל חבר ועדת קלפי יכול להצביע בקלפי שבה הוא משרת.

אפרים סנה (העבודה - מימד - עם אחד):

מדוע?

גדעון סער (בשם ועדת החוקה, חוק ומשפט):

כי אחת התוצאות הנלוות תהיה ריבוי של מעטפות כפולות, עד כדי סכנה, כפי שהציגו אותה בפנינו אנשי המקצוע של ועדת הבחירות המרכזית, שספירת הקולות לא תסתיים עד ליום שישי - מבחינת פרסום התוצאות. אם הבחירות ביום שלישי, לא תוכל להגיע עד כניסת השבת אפילו לתוצאות של הבחירות.

גם אין בזה צורך, למען האמת, מכיוון שיש אפשרות להצביע בקלפי שבה אתה נמצא, בקלפי שבה אתה אמור לבחור, ללכת ולעשות את התפקיד ולהיפך.

אפרים סנה (העבודה - מימד - עם אחד):

מהם המקרים היוצאים מן הכלל?

גדעון סער (בשם ועדת החוקה, חוק ומשפט):

המקרים היוצאים מן הכלל, למשל, כשמישהו תקוע במקום מסוים. ניתנו דוגמאות מתקופת האינתיפאדה, שאנשים היו ביישוב בשומרון, שהם לא גרים בו, ופיזית הם לא יכלו להגיע. נוצר פה מנגנון שנצטרך לבחון אותו במערכות הבחירות.

אפרים סנה (העבודה - מימד - עם אחד):

אולי אפשר לנקוט מנגנון אובייקטיבי אחד, שהוא ריחוק הקלפי ממקום מגוריו של חבר הוועדה?

היו"ר עבד-אלמאלכ דהאמשה:

יכולה להיות סיבה אחרת של ריתוק. השאלה אם זה - - -

גדעון סער (בשם ועדת החוקה, חוק ומשפט):

חבר הכנסת סנה, אנחנו לא רצינו להגביל את הסמכות ולהציג קריטריון של קושי אובייקטיבי בלבד. בסופו של דבר ההכרעה תהיה בידי שופט, שיוכל להתייעץ גם עם אנשים פוליטיים, כשהוא עומד בראש ועדת הבחירות המרכזית. הוא יוכל לבחון. אני לא יודע אם אנחנו יכולים היום לרשום רשימה של מקרים סגורים. כפי שאמרתי, הניסיון ילמד אותנו עד כמה נצטרך להשתמש בסעיף הזה.

ספירת הקולות תהיה בטכניקה של המעטפות הכפולות.

במהלך דיוני הוועדה עלתה השאלה אם יש מקום ללכת להחלה רחבה של הזכות להצביע באותה קלפי שבה הם משרתים. אנשי המקצוע מאוד מאוד הסתייגו מזה. לא תמיד טעמים לוגיסטיים הם רק טעמים לוגיסטיים. כי אם אתה מגיע למצב שאתה לא יכול לפרסם את תוצאות הבחירות במועד סביר כי הגעת להיקף אדיר - - - זאת אומרת, זה הופך להיות הצבעת נוחות ולא הצבעה שנובעת מהקושי האובייקטיבי. הניסיון במערכת הבחירות הקרובה בוודאי ילמד אותנו.

היתה הסתייגות של חבר הכנסת גפני, ביקשתי ממנו למשוך אותה. אני לא רואה אותו כרגע. הוא גם אמר לי שהוא מקבל את בקשתי למשוך אותה.

בכל מקרה, אני מבקש מהמליאה לאשר את ההצעה, שגם התקבלה אצלנו בוועדת החוקה פה-אחד, בקריאה שנייה ושלישית.

היו"ר עבד-אלמאלכ דהאמשה:

תודה רבה לחבר הכנסת גדעון סער. אני אכן אינני רואה באולם את המסתייג מהצעת החוק, חבר הכנסת גפני, ולכן אפשר להתעלם מהסתייגותו.

אנחנו עוברים להצבעה על הצעת החוק כולה בקריאה שנייה. כאמור, מדובר בהצעת חוק הבחירות לכנסת (תיקון מס' 53), התשס"ו-2005. מי בעד? מי נגד? אפשר להצביע.

הצבעה מס' 6

בעד סעיפים 1-2 - 10
נגד – אין
נמנעים – אין
סעיפים 1-2 נתקבלו.

היו"ר עבד-אלמאלכ דהאמשה:

ובכן, ברוב של עשרה תומכים, אפס מתנגדים ואפס נמנעים, הצעת החוק אושרה בקריאה שנייה.

אנחנו נעבור להצבעה על אותה הצעה בקריאה שלישית. מי בעד? מי נגד? אפשר להצביע.

הצבעה מס' 7

בעד החוק - 10
נגד – אין
נמנעים – אין
חוק הבחירות לכנסת (תיקון מס' 53), התשס"ו-2005, נתקבל.

היו"ר עבד-אלמאלכ דהאמשה:

ובכן, ברוב של עשרה תומכים, אפס מתנגדים ואפס נמנעים, הצעת חוק הבחירות לכנסת (תיקון מס' 53), התשס"ו-2005, אושרה בקריאה שלישית, והיא תהיה לחלק מספר החוקים.

אחד המציעים, חבר הכנסת יאסינוב, מבקש להודות. בבקשה, אדוני. אתה יכול לעלות לדוכן ולהודות מכאן.

יגאל יאסינוב (שינוי):

תודה, אדוני היושב-ראש. אני רוצה להודות לצוות של ועדת החוקה ולתת-ועדה בראשות גדעון סער. אנחנו קיימנו הרבה מאוד ישיבות וניסינו למצוא פתרון לבעיה שמצאתי בחוק. אני מודה מאוד על העבודה המקצועית שלכם, וגם לחברי הכנסת שתמכו.

היו"ר עבד-אלמאלכ דהאמשה:

תודה רבה לחבר הכנסת יאסינוב.

