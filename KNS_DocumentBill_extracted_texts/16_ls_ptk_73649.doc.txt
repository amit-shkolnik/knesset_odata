הצעת חוק עבודת נשים (תיקון מס' 29) (הארכת חופשת לידה בשל יילוד שאושפז), התשס"ה-2005
[רשומות (הצעות חוק, חוב' כ/71).]
(קריאה ראשונה)

היו"ר גילה פינקלשטיין:

אנחנו עוברים להצעת חוק עבודת נשים (תיקון מס' 29) (הארכת חופשת לידה בשל יילוד שאושפז), התשס"ה-2005, מאת חברי הכנסת זהבה גלאון ושאול יהלום - קריאה ראשונה. יציג את הצעת החוק חבר הכנסת שאול יהלום.

שאול יהלום (מפד"ל):

גברתי היושבת-ראש, כנסת נכבדה, לפני שאתחיל בהצעת החוק, אני מבקש להצטרף להצעת ההחלטה, לזעקה הגדולה שעולה מבית-הנבחרים וזועקת כלפי נשיא ארצות-הברית וממשלת ארצות-הברית: אנא שחררו את יונתן פולארד ויגיע למדינתנו ויתאחד עם משפחתו, שהרי גם לדידם של אלה שסוברים שפולארד עשה מעשה לא ראוי ולא נכון, העונש שהוא קיבל אין לו שיעור לנוכח המעשה. הוא כבר היה צריך להשתחרר, גם בהיותו אשם לכאורה. אנחנו תובעים מממשלת ארצות-הברית לא להחמיר סתם מתוך עקשנות, בגלל דברים שקשורים יותר לפוליטיקה הפנימית של ארצות-הברית.

עם זאת, אני רוצה להעיר בעניין הזה, שצריך להביא בחשבון שחלק מחברי הכנסת שלא השתתפו בדיון ולא נמצאים עכשיו במליאה נמצאים בחנוכת הבניין החדש של "יד ושם". ודאי שגם זו מטרה ראויה, וזו הסיבה למיעוט המשתתפים, ולא מיעוט התמיכה ברעיון של שחרור של יונתן פולארד.

חבר הכנסת בני אלון, צלצלו אלי מ"יד ושם" ואמרו שלא רואים אותך, אף שאתה רשום שם. זה יכול להיות?

בנימין אלון (האיחוד הלאומי - ישראל ביתנו):

- - -

שאול יהלום (מפד"ל):

גברתי היושבת-ראש, אני מציג כאן לקריאה ראשונה הצעת חוק של חברת הכנסת זהבה גלאון ושלי, הצעת חוק עבודת נשים (תיקון מס' 29) (הארכת חופשת לידה בשל יילוד שאושפז), התשס"ה-2005. אנחנו מדברים על התקופה שבה הילד נשאר בבית-החולים; בדרך כלל מדובר בפג.

כאשר הילד חייב להיות מאושפז בבית-החולים, הרי שאנחנו נמצאים היום בין שני חוקים טובים: חוק אחד אומר, שעובדת שילדה אושפז בבית-חולים במהלך חופשת הלידה זכאית להאריך את חופשת הלידה לתקופה שלא תעלה על תקופת האשפוז ולכל היותר ארבעה שבועות. כלומר, לגבי  פגים שהם בבית-חולים ארבעה שבועות יותר מחופשת הלידה, העניין מסודר והאשה היולדת מקבלת הארכה של חופשת הלידה. גם לגבי תקופות ארוכות, כאשר מדובר על אשפוז של הילד לתקופה של 12 שבועות ויותר, זכאית היום העובדת על-פי החוק לקבל עוד ארבעה שבועות, כלומר ביחד שמונה שבועות.

כאשר מדובר על אשפוז של עד חודש וחצי, או שלושה חודשים, העניין מסודר, אבל רוב הפגים מאושפזים לתקופה שבין זה לבין זה, בתקופת הביניים בין חודש וחצי לשלושה חודשים. עד עכשיו כל חופשת הלידה יכולה היתה להיות כמו הסף התחתון - ארבעה שבועות. באה הצעת החוק שלנו ומבקשת להאריך את חופשת הלידה בתקופת הביניים הזאת בשלוש דרגות: אם היילוד היה מאושפז בין 42 ימים ל-55 ימים, הרי נוסף לאשה עוד שבוע, דהיינו בסך הכול חמישה שבועות. אם היילוד היה מאושפז בין 55 יום ל-69 יום - עוד שבועיים, דהיינו שישה שבועות. מ-70 יום עד 83 יום - עוד שלושה שבועות, דהיינו שבעה שבועות בסך הכול.  מכאן ואילך הגג הוא שמונה שבועות.

זה חוק שיכלול הרבה יותר נשים מאלה שנכללו עד היום, כי כאמור זו התקופה העיקרית שהיילודים-הפגים נמצאים בבית-החולים. החוק הזה ייתן רווחה רבה ליולדת והיא תוכל לקבל את התוספות - שבוע, שבועיים או שלושה שבועות, בהתאם למה שקראתי, שיצטרפו לארבעה שבועות.

אי לכך, אני בטוח שחברי הכנסת יאשרו את החוק. היה לנו מאבק קשה עד שקיבלנו את תמיכת הממשלה, כי הרי לחוק הזה יש עלות. אני מודה לממשלה שאפשרה לנו להעביר את החוק הזה בהסכמתה. אנחנו מבקשים מחברי הכנסת לאשר את הצעת החוק בקריאה ראשונה, ואז נוכל להכינה לקריאה שנייה ושלישית. תודה רבה.

היו"ר גילה פינקלשטיין:

תודה רבה לחבר הכנסת שאול יהלום. חברת הכנסת זהבה גלאון, בבקשה.

זהבה גלאון (יחד):

גברתי היושבת-ראש, חברי חבר הכנסת שאול יהלום, שותפי להצעת החוק הזאת, סיבר את האוזן לגבי כל המשמעויות הכספיות והחישוביות הנוגעות למספר השבועות שהחוק הזה בא לאפשר להורי פגים. מדובר בחופשת לידה גם להורי פגים שאושפזו פחות מ-12 שבועות.

אמר חבר הכנסת יהלום, ואני רוצה להוסיף ולחזק – ההצעה הזאת נועדה לאפשר להורים של פגים להאריך את חופשת הלידה שלהם, כדי לסייע להם, לתת להם אפשרות להיות עם התינוק בבית-החולים ואחר כך לאחר שחרורו. היום, במקרה שבו הרך הנולד נדרש לאשפוז לתקופה שעולה על שבועיים, ניתן להאריך את חופשת הלידה לתקופה של עד שמונה שבועות, אבל אנחנו יודעים שהרבה מאוד פעמים יש מצבים שיילודים מאושפזים פחות משבועיים, ואז ההורים נקלעים למצב שחופשת הלידה לא מוארכת.

אני חושבת שהצעת החוק הזאת תסייע למרבית ההורים שזקוקים להארכת חופשת הלידה בשל האשפוז של ילדם התינוק. אנחנו כבר יודעים, וזה הוכח בכל המחקרים, ששהות של הורים לצד הפג משפרת את סיכויי הישרדותו, משפרת את גדילתו, משפרת את טיב חייו בהמשך. לכן יש כאן חשיבות מאוד גדולה להארכת חופשת הלידה.

כמו שנאמר, הממשלה, לאחר התנגדות ראשונית, התרצתה והחליטה לתמוך בחוק הזה, כי זה חוק נכון, זה חוק הוגן, זה חוק שבעצם יאפשר הקניית זכאות מדורגת. אני מבקשת מחברי הכנסת לתמוך בחוק. תודה רבה, גברתי.

היו"ר גילה פינקלשטיין:

אני רוצה להודות לחברת הכנסת זהבה גלאון.

היו"ר חמי דורון:

חברת הכנסת גילה פינקלשטיין, בבקשה.

גילה פינקלשטיין (מפד"ל):

אדוני היושב-ראש, כנסת נכבדה, אני רוצה להודות לחברת הכנסת זהבה גלאון ולחבר הכנסת שאול יהלום על ההצעה המצוינת. הצעת החוק שלפנינו מוכיחה, כי לעתים, אפילו שהמדינה נותנת מענה לצרכים הייחודיים, לא תמיד המענה מספק ורחב דיו.

המצב הנוכחי מאפשר ליולדת שאושפזה לאחר לידתה, או שבנה היילוד אושפז עקב מחלה או עקב היותו פג, להאריך את חופשת הלידה שלה בהתאם לתקופת האשפוז, אך מקסימום עד ארבעה שבועות. מענה זה, למרות היותו ראוי ומתחשב, אינו מהווה פתרון רחב, ועלול לפגוע בעיקר בפגים שמאושפזים לתקופה ארוכה ובהוריהם.

פעמים רבות מגיעים הפגים לראשונה לביתם לאחר תקופה של שלושה חודשים, ולאשה נותר להיות אם במשרה מלאה במשך ארבעה שבועות בלבד, כאמור לפי החוק הנוכחי. במציאות הזאת לא נהנות נשים רבות מחופשת הלידה, ויתר על כן, הרעיון המהותי של חופשת לידה נעקר מיסודו. מטרת חופשת הלידה היא, מלבד מנוחה והחלפת כוחות לאם היולדת, גם יצירת זמן איכות לאם עם תינוקה הרך. זמן איכות שכזה לא יכול להיווצר בפגיות, וגם לא בזמן הקצר של שבועיים עד ארבעה שבועות בבית האם. חסרונו עלול לפגוע גם בתינוק עצמו, שזקוק בתקופה קריטית זאת לאמו, לתשומת לבה, לאהבתה, למסירותה המלאה. הוא זקוק לה 24 שעות ביממה, לא שעה אחת פחות, קל וחומר לא היעדרות ממושכת ויומיומית בשל עבודתה.

אני שמחה שתיקון זה בא לידי גמר, ומצרה על כך שעבודה יסודית שכזאת לא נעשתה כבר ביוזמת החוק הראשונית. תודה רבה.

היו"ר חמי דורון:

חבר הכנסת מאיר פרוש, בבקשה.

מאיר פרוש (אגודת ישראל - יהדות התורה והשבת):

גברתי היושבת-ראש, חברי הכנסת, אני מנצל את ההזדמנות במסגרת הצעת החוק הזאת לומר, שהצעת חוק זו יכולה לבוא רק מחברי הכנסת של האופוזיציה. אבל אינה דומה חברת הכנסת זהבה גלאון לחבר הכנסת שאול יהלום, מכיוון שאך ורק לפני שנתיים חבר הכנסת שאול יהלום היה חבר קואליציה בממשלה שהחליטה לבטל מענק לידה החל מהילד השני והלאה. דהיינו, אם בעבר היו נותנים מענקי לידה לילד ראשון, שני, שלישי ורביעי – כמה ילדים שהיו באים למשפחה היו מקבלים מענקי לידה - באה הממשלה של מפד"ל, שינוי וליכוד והחליטה שרק על הילד הראשון יקבלו מענק לידה.

נכון שאחרי חודשים מספר, כאשר עמדתי כאן ליד הדוכן ואמרתי: ממשלה שנותנת מענק לידה רק לילד הראשון משדרת לכול שמעניין אותה משפחות שיש להן ילד וכלב, ישב פה שר הרווחה דאז, חבר הכנסת זבולון אורלב, וקיבל על עצמו לעשות תיקון, וגם לילד השני העלו את המענק מ-400 שקלים ל-600 שקלים. אבל לילד השלישי והלאה אין מענקי לידה. זאת אומרת, את הממשלה לא מעניין אם יש למשפחות ילד שלישי, רביעי וכן הלאה.

לכן, אם באה היום הצעת חוק, שאני מברך עליה, היא יכולה לבוא רק מחברי כנסת שנמצאים באופוזיציה, כי הממשלה הזאת עדיין לא תיקנה את העוול, כאשר לקחה כסף מפיותיהם של ילדים, לקחה כסף של קצבאות ילדים, לקחה כסף מאמהות, שעד היום כשהן יולדות הן לא מקבלות מענקי לידה. אני חושב שהממשלה הזאת היא שצריכה לתקן את העוול הגדול שהיא עשתה.

בכל אופן, אינה דומה חברת הכנסת זהבה גלאון, שכל הזמן היתה באופוזיציה והתנגדה לעוול הגדול כשהממשלה הביאה את זה, לחבר הכנסת יהלום, שהיה בקואליציה, ובביתו של חבר הכנסת אולמרט הוא היה שותף ושושבין לאותה הצעה אומללה לבטל את חוק הלפרט ולבטל את מענקי הלידה. תודה רבה.

היו"ר גילה פינקלשטיין:

תודה רבה לחבר הכנסת מאיר פרוש. חבר הכנסת נסים זאב, אחרון הדוברים, בבקשה.

נסים זאב (ש"ס):

גברתי היושבת בראש, כנסת נכבדה, הצעת חוק עבודת נשים (הארכת חופשת לידה בשל יילוד שאושפז) היא הצעה נכונה, טובה וראויה, ונתמוך בה. השאלה היא מי מקבל את החופשה, גבר או אשה? מכיוון שהחוק מאפשר או לגבר או לאשה, זה דבר לא ברור.

זהבה גלאון (יחד):

זה בדרך כלל נשים. החוק אפשר גם וגם, ומתברר שהנשים מנצלות את זה, והגברים כמעט ולא. החוק קיים אבל לא מנוצל.

נסים זאב (ש"ס):

הוא לא מנוצל, אבל אני חושב שאם כבר אנחנו מציעים הצעת חוק להטבה עם נשים - - -

זהבה גלאון (יחד):

עם ההורים.

נסים זאב (ש"ס):

עם ההורים, אבל זאת הצעת חוק עבודת נשים, אי-אפשר שהעבודה תהיה של הנשים והחופשה תהיה של הגברים. אני מציע, אם זה חוק עבודת נשים, שגם החופשה תהיה לאשה ולא לגבר. אני לא חושב שאשה צריכה לסבול את כל הנושא של ההיריון והלידה, ובסוף הגבר יגיד: אני שותף. במה אתה שותף? אתה שותף, נכון, אבל מי שסבל ומי שצריך את המנוחה ואת הטיפול הרפואי, שאשה באמת זקוקה לו לאחר לידה, זאת האשה.

לכן, הייתי רוצה שהצעת החוק הזאת תאפשר אך ורק לאשה הטבה נוספת. אני לא יודע מה יקרה עם החוק בסופו של דבר, אם באמת יעבירו, וכמה יעבירו לגבר.

אליעזר כהן (האיחוד הלאומי - ישראל ביתנו):

החוק מובן, זה לא מסובך.

נסים זאב (ש"ס):

יש לי ניסיון עם פגים, היו לי שני ילדים פגים, ושניהם היו בבית-החולים חודשיים ושבועיים. אני יודע מה זה ללכת יום-יום לבית-החולים, זה להיות עם התינוק יום ולילה, וכל שעה ושעה להיות עם היד על הדופק, ולראות מה שלום התינוק. אני יודע שלמעשה החופשה האמיתית ומנוחת הנפש,  יותר מאשר חופשה פיזית, ההורים זקוקים לה, אבל בפרט האשה, שיש לה גם הליווי שלה עם התינוק יום-יום, שהיא צריכה ללכת לבית-החולים ולהיניק אותו שם ולטפל בו שם, וגם את כל התהליך הביולוגי שהיא עברה, נושא הלידה.

לכן, אני חושב שהחוק הזה ראוי וכדאי.

היו"ר גילה פינקלשטיין:

תודה רבה לחבר הכנסת נסים זאב.

נעבור להצבעה.

הצבעה מס' 3

בעד ההצעה להעביר את הצעת החוק לוועדה - 8
נגד – אין
נמנעים – אין
ההצעה להעביר את הצעת חוק עבודת נשים (תיקון מס' 29) (הארכת חופשת לידה בשל יילוד שאושפז), התשס"ה-2005, לוועדת העבודה, הרווחה והבריאות נתקבלה.

היו"ר גילה פינקלשטיין:

בעד - שמונה חברים, אין מתנגדים, אין נמנעים. ההצעה התקבלה. הצעת חוק עבודת נשים (תיקון מס' 29) (הארכת חופשת לידה בשל יילוד שאושפז), התשס"ה-2005, תועבר לעבודה לוועדת העבודה, הרווחה והבריאות להכנה לקריאה שנייה ושלישית.

חברי הכנסת, תם סדר-היום. הישיבה הבאה - מחר, יום רביעי, ה' באדר ב' התשס"ה, 16 במרס 2005, בשעה 11:00. ישיבה זו נעולה.

הישיבה ננעלה בשעה  17:40.


