הכנסת השש-עשרה							נוסח לא מתוקן
מושב שלישי




פרוטוקול מס'

מישיבת ועדת הכספים
יום רביעי, י"ב באדר ב' תשס"ה, 23 במרס 2005, שעה 10:40



סדר היום: צו תעריף המכס והפטורים ומס קנייה על טובין (תיקון מס' 10), התשס"ה-2005. (מנועי בנזין משומשים).



נכחו:

חברי הוועדה:	יעקב ליצמן – היו"ר
רוחמה אברהם
חמי דורון
מגלי והבה
אבשלום וילן
מרינה סולודקין
ניסן סלומינסקי
אברהם (בייגה) שוחט



מוזמנים:	יעל אנדורן 	- משרד האוצר
בועז סופר 	- משרד האוצר



יועצת משפטית:     אנה שניידר


יועצת כלכלית:        סמדר אלחנני


מנהל הוועדה:         טמיר כהן


קצרנית:                   הילה לוי

1. אישור סעיף 2(3) קטן לפרק ב' בחוק ההסדרים

2. צו תעריף המכס והפטורים ומס קנייה על טובין (תיקון מס' 10), התשס"ה-2005.
(מנועי בנזין משומשים).

היו"ר יעקב ליצמן:

בוקר טוב, אני פותח את ישיבת ועדת הכספים. ועדת הכנסת החליטה שהנושא של נסים דהן הוא לא נושא חדש.

אנה שניידר:

סעיף 2(3) קטן לפרק ב'.

היו"ר יעקב ליצמן:

אנחנו עוברים להצבעה על סעיף 2(3) קטן לפרק ב' בחוק ההסדרים.


הצבעה

בעד סעיף 2(3) קטן – 3
נגד – 1
נמנעים – אין
סעיף 2(3) קטן נתקבל.

היו"ר יעקב ליצמן:

הסעיף אושר, תודה רבה.


2. צו תעריף המכס והפטורים ומס קנייה על טובין (תיקון מס' 10), התשס"ה-2005.
(מנועי בנזין משומשים).

היו"ר יעקב ליצמן:

בועז סופר, בבקשה.

בועז סופר:

עניינו של צו זה הוא לא בהיבט פיסקלי. במנועים משומשים יש הפרדה בין מנועי דיזל לבין מנועי בנזין. מנועי בנזין חייבים לפי משקל ומנועי דיזל חייבים לפי אחוז. גילינו שכל הזמן יש תכנוני מס ורמאויות ואנחנו מבקשים בצו הזה להשוות את שיעור המס לא באמצעות העלאה אלא באמצעות קביעת מס אחיד לכולם.

היו"ר יעקב ליצמן:

אתה רוצה להגיד שאחרי שנאשר את זה לא יהיו תכנוני מס ורמאויות?

בועז סופר:

לא נגדע את תכנוני המס.

ניסן סלומינסקי:

זאת פרצה שקוראת לגנב.

בועז סופר:

אנחנו מציעים להטיל מס אך ורק לפי משקל גם לדיזל וגם לבנזין. אין לנו תוספת משמעותית ואין פה עניין פיסקלי אלא הקטנת בירוקרטיה וחיכוך מול היבואנים.

ניסן סלומינסקי:

המס הוא באמצע בין שניהם?

בועז סופר:

ממש באמצע.

רוחמה אברהם:

מי נפגע מזה? נפגעים הדיזלים.

בועז סופר:

נפגע מי שייבא מנועי דיזל באופן חוקי והצהיר לפי הערך האמיתי, לפי החוק. כשהוא הצהיר לפי הערך האמיתי לא קרה לו כלום. יבואנים רמאים, שהצהירו לפי הערך השגוי, המונמך, הם זכו לתחרות לא הוגנת. מבחינתנו אין פה כסף אלא אנחנו רוצים להגן על מי שעסקי שאומר לנו: אם אני  מצהיר לפי החשבונית האמיתית אני לא יכול לעמוד בתחרות כי האחרים מרמים.

רוחמה אברהם:

אני לא מבינה את זה.

בועז סופר:

מנועי דיזל מוסו לפי אחוז. מנועי בנזין מוסו לפי משקל. הביאו מכולה שיש בה מנועים משני הסוגים. המעריכים שלנו, עם כל הכבוד להם, לא יודעים לאבחן בהינף מבט אם זה דיזל או בנזין.

ניסן סלומינסקי:

מה יותר יקר?

בועז סופר:

זה מאוד אינדבידואלי. בדרך כלל מנועי דיזל יותר יקרים.

היו"ר יעקב ליצמן:

אני רוצה לקרוא לך את מה שכותב איגוד יבואני הרכב בסעיף 3: "הגיע הזמן שוועדת הכספים תפרסם לציבור מה באמת האוצר הפחית מול בכמה העלה וכמה זה עולה בסיכומו של דבר לאזרח בכל המגזרים. האוצר כבר "שחט את הפרה", קרי הציבור מכל כיוון אפשרי". אולי תסביר לי מה הוא רוצה או למה זה לא נכון.

בועז סופר:

הגיע הזמן שוועדת הכספים תפרסם לציבור מה באמת האוצר הפחית? מה הקשר? אני לא מבין את סעיף 3. אמרתי שאנחנו מבקשים להשוות את שיעורי המס לא באמצעות העלאה של אחד ולהשוותו לשני אלא באמצעות קביעה של מס באמצע. תוך כדי זה פישטנו את המערכת, הטלנו את זה אך ורק לפי משקל. מדובר במנועים משומשים ולכן אנחנו לא מסוגלים לבחון באמת אם זה נכון או לא נכון. החלטנו להטיל מס לפי משקל, קל לשקול את המנוע וזה הכי פשוט. אני לא יודע להסביר את העמדה של איגוד יבואני הרכב ואני גם לא צריך.

מגלי והבה:

מס על מנוע לפי משקל? איפה זה נשמע?

בועז סופר:

זה קיים כבר היום. מדובר במנועים משומשים, שקשה מאוד להעריך את הערך האמיתי שלהם ולכן, כדי להקל על כולם, הרעיון הוא להטיל מס לפי משקל.

היו"ר יעקב ליצמן:

אנחנו עוברים להצבעה על 	אישור צו המכס והפטורים ומס קנייה על טובין (תיקון מס' 10), התשס"ה-2005.

הצבעה
בעד אישור הצו – כולם
נגד – אין
נמנעים – אין
צו אישור המכס והפטורים ומס קנייה על טובין (תיקון מס' 10), התשס"ה-2005, נתקבל.

היו"ר יעקב ליצמן:

הצו אושר. תודה רבה לכולם, הישיבה נעולה.

הישיבה ננעלה בשעה 10:45.
