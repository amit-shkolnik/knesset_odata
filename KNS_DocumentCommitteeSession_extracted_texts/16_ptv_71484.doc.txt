הכנסת השש-עשרה							נוסח לא מתוקן
מושב שלישי




פרוטוקול מס'
מישיבת ועדת הכספים
יום שלישי, א' באייר התשס"ה (10.5.2005), שעה 10:00



סדר היום:	שינויים בתקציב לשנת 2005.



נכחו:

חברי הוועדה:	יעקב ליצמן - היו"ר
חיים אורון
בנימין אלון
רוני בריזון
נסים דהן
דני יתום
איוב קרא
אברהם בייגה שוחט
יולי תמיר

מ"מ
משולם נהרי

ח"כים שאינם חברי הוועדה
זבולון אורלב
רוני בר-און
אחמד טיבי
גאלב מג'אדלה
עמרי שרון


מוזמנים:	שרון גמבשו - אגף התקציבים, משרד האוצר
אסף מאיר - אגף התקציבים, משרד האוצר
אריאל למדני - אגף התקציבים, משרד האוצר



יועצת כלכלית:	סמדר אלחנני

מנהל הוועדה:	טמיר כהן

רשמה:	תמר שפנייר

שינויים בתקציב לשנת 2005

פנייה מס' 34

היו"ר יעקב ליצמן:

אני פותח את הישיבה. אני מצביע על פנייה מספר 34 של משרד השיכון, שדנו בה אתמול וסיימנו את הדיון.

נסים דהן:

הדיון לא הסתיים.

היו"ר יעקב ליצמן:

הדיון הסתיים אתמול. לקראת ההצבעה הפסקתי את הישיבה. מי בעד פנייה לוועדה מספר 34 ירים את ידו?

נסים דהן:

הסתיים הדיון? בשבוע הבא אני לעשות לך שיעור פרטי.

הצבעה
בעד הפנייה - 7
נגד - 5
הפנייה נתקבלה.

היו"ר יעקב ליצמן:

פנייה 34 אושרה.

נסים דהן:

אני מבקש רוויזיה.

איוב קרא:

למה אתה עושה מחטפים, אדוני היושב-ראש?

היו"ר יעקב ליצמן:

מי בעד הרוויזיה, ירים את ידו?

הצבעה
בעד הרוויזיה - 5
נגד - 7
הרוויזיה לא נתקבלה.

היו"ר יעקב ליצמן:

תודה, הרוויזיה לא אושרה. פנייה 34 אושרה.

נסים דהן:

אני מבקש התייעצות סיעתית.

פנייה מס' 31-32

היו"ר יעקב ליצמן:

אנחנו עוברים לפנייה מספר 32-31, של משרד הביטחון, שדנו בה אתמול. אני מעלה אותה להצבעה.

איוב קרא:

אתה לא יכול להוסיף את זה עכשיו, אתה לא הודעת.

היו"ר יעקב ליצמן:

זה שייך למשרד הביטחון. מדובר על תקציב הקרוואנים. מי בעד פנייה 31-32?

הצבעה
בעד הפנייה - 8
נגד - 5
נמנעים - 1
הפנייה נתקבלה.

היו"ר יעקב ליצמן:

פנייה מספר 31-32 אושרה.

נסים דהן:

אני מבקש רוויזיה.

היו"ר יעקב ליצמן:

מי בעד הרוויזיה על פנייה 31-32, ירים את ידו?

הצבעה
בעד הרוויזיה - 6
נגד - רוב
הרוויזיה לא נתקבלה.

היו"ר יעקב ליצמן:

הרוויזיה לא אושרה. תודה רבה.

פנייה מס' 49

היו"ר יעקב ליצמן:

אנחנו עוברים לפנייה מספר 49.

שרון גמבשו:

פנייה 49 היא פניית המשך לפנייה 34 שאושרה לפני כמה רגעים, היא לאותם נושאים. היא פנייה שמקצה עוד 27 מיליון על ה-46 מיליון שאושרו לפני מספר דקות.

נסים דהן:

זה לא כתוב.

שרון גמבשו:

אני אסביר. מדובר על הקמת תשתיות, על הקמת מאגר לשכירת דירות - -

חיים אורון:

אין "על פי הנחיית ראש הממשלה". את זה הם הורידו.

נסים דהן:

הם הורידו עוד כמה דברים.

היו"ר יעקב ליצמן:

כתוב. לא הורידו כלום.

שרון גמבשו:

- - הקמת תשתיות, הקמת מאגר לשכירת דירות ותקציבים לתכנון.

איוב קרא:

בקול של אחמד טיבי אתם רוצים לנהל מדינה? מה זה הדבר הזה? מה זה הדבר הזה, הרב ליצמן? איפה עם ישראל? מה זה הדבר הזה, על הקול שלו? מה זה על הקול שלו צריך לנהל מדינה? בושה, זה בושה למדינה.

היו"ר יעקב ליצמן:

חבר הכנסת איוב קרא, אני מבקש.

איוב קרא:

בושה למדינה הזאת, בושה לממשלה הזאת.

היו"ר יעקב ליצמן:

חבר הכנסת קרא.

איוב קרא:

השחיתות לא נגמרת. לא נגמרת השחיתות הזאת. השחיתות הזאת לא תיגמר.

דני יתום:

- - -

איוב קרא:

אתה, תפסיק להקפיא בפריג'ידר.

היו"ר יעקב ליצמן:

חבר הכנסת יתום, אני מבקש. איוב קרא, אני קורא לך פעם ראשונה.

איוב קרא:

השחיתות הזאת לא תיגמר.

היו"ר יעקב ליצמן:

חבר הכנסת קרא, אני קורא לך פעם שנייה.

נסים דהן:

השחיתות היא לא פה. השחיתות היא מי שמבצע את הקרוואנים, זאת השחיתות.

היו"ר יעקב ליצמן:

חבר הכנסת דהן, אני קורא לך פעם ראשונה.

חיים אורון:

- - -

היו"ר יעקב ליצמן:

חבר הכנסת אורון, אני קורא לך פעם ראשונה.

חיים אורון:

- - - מושחת.

היו"ר יעקב ליצמן:

חבר הכנסת אורון, אני קורא לך פעם שנייה.

איוב קרא:

אני שמח שאתה מגן על הממשלה הזאת.

היו"ר יעקב ליצמן:

איוב קרא, אני קורא לך - -

יולי תמיר:

איוב קרא, אתה הכי גזען מכולם.

אחמד טיבי:

לי קוראים אחמד, אבל לו קוראים איוב. זה הכל. גם לך קוראים איוב.

יולי תמיר:

חבר הכנסת קרא, זה שאתה אומר כאלה דברים זה הדבר הכי מזעזע.

נסים דהן:

השחיתות שבייגה ואורון התכוונו - כשמבקר המדינה יבדוק, זאת השחיתות שאנחנו מאשרים היום. הוא יצביע בעד למרות שהוא קורא לזה שחיתות.

אחמד טיבי:

כל פעם אומרים לנו, לחברי הכנסת הערביים, שההצבעה שלנו אותו הדבר. כל פעם אותו הדבר.

יולי תמיר:

הוא לא לגיטימי.

נסים דהן:

איפה מבקר המדינה שיבדוק את זה?

רוני בריזון:

אני מבקש פיצוי על פגיעה בשמיעה.

נסים דהן:

בייגה ביקש - - הוא מאשר את זה עכשיו.

היו"ר יעקב ליצמן:

איוב קרא, כאן כל אחד זה קול. אתה לא יכול להגיד דבר כזה.

איוב קרא:

לי מותר, אחמד סולח לי.

יולי תמיר:

אתה אדם חסר כבוד עצמי, גזען באופן יסודי.

היו"ר יעקב ליצמן:

אין לאף אחד רשות הדיבור עכשיו.

חיים אורון:

- - - זה החלטות הממשלה.

נסים דהן:

חיים אורון, אתה מאשר עכשיו את אחד הדברים הכי מושחתים במדינה.

יולי תמיר:

חבר הכנסת דהן, יש דברים יותר - -

היו"ר יעקב ליצמן:

חברת הכנסת יולי תמיר.

איוב קרא:

זה לא מופיע אפילו - -

היו"ר יעקב ליצמן:

איוב, קראתי לך לסדר כבר פעמיים, אני מבקש. אני לא רוצה להוציא אותך.

בנימין אלון:

יום אחרי העקירה הם - -

אחמד טיבי:

סליחה, חבר הכנסת ליצמן, אתה לא מגן עליי מול ההתקפה הפרועה? יש חברי כנסת ויש חברי כנסת?

היו"ר יעקב ליצמן:

הגנתי, אדוני, לא שמעת מה שאמרתי לפרוטוקול. אמרתי לפרוטוקול שאסור להגיד דבר כזה, לכולם יש זכות הצבעה אחידה.

אחמד טיבי:

זאת הצבעה לגיטימית, מה זאת אומרת?

יולי תמיר:

בוודאי שהיא לגיטימית.

רוני בריזון:

אין ספק שהיא לגיטימית.

אברהם בייגה שוחט:

שרון גמבשו, מכיוון שאתה אומר שה-27 מיליון האלה מצטרפים ל-46 מיליון לאותן מטרות, אני רוצה להעיר שתי הערות. הערה ראשונה, תואיל לפרט. בנושא הקודם היו שלושה סעיפים - היה 3 מיליון למאגר הדירות; 30 וכמה מיליון לפיתוח מראש כפוף לכך שיהיו הסכמות של קבוצות לעבור ליישובים האלה, ולפני כן רק מדברים אבל לא עושים. זה מה שהוצהר פה אתמול לפרוטוקול. אז באיזו חלוקה העסק הזה הולך? לחבר הכנסת דהן אני רוצה להגיד שהסעיף הזה לא עומד בשום סתירה לחוק, מכיוון שאם עושים כלי נוסף של מאגר דירות שעולה 3 מיליון שקל - -

נסים דהן:

מחנות עקורים.

איוב קרא:

למה 3 מיליון? זה יכול לעלות מאות מיליונים אחר כך.

אברהם בייגה שוחט:

לכן רק תגיד מה החלוקה, ואז אפשר להצביע בעד.

שרון גמבשו:

החלוקה היא 15 מיליון לתכנון, 2 מיליון למאגר הדירות ועוד 10 מיליון לתשתיות.

אברהם בייגה שוחט:

במידה שיהיו הסכמים.

נסים דהן:

יש הסכמים.

שרון גמבשו:

בחלק מהמקרים מדובר בקרוואנים, וקרוואנים זה לא כפוף להסכמים.

אברהם בייגה שוחט:

קרוואנים בתוך תקציב השיכון או בתקציב משרד הביטחון?

שרון גמבשו:

הכנת תשתית לקרוואנים שיוקמו מתקציב משרד הביטחון.

אברהם בייגה שוחט:

אז חלק הולך להקצאה של ה-66 מיליון?

שרון גמבשו:

חלק מכין את התשתית להנחת הקרוואנים שיוקמו מתקציב משרד הביטחון.

אברהם בייגה שוחט:

אז זה לא היה אתמול, הסעיף הזה.

שרון גמבשו:

זה לא היה.

נסים דהן:

זה הסיפור, פתאום התעוררו. מאתמול להיום התעוררו.

היו"ר יעקב ליצמן:

ובכן, מדובר על 15 מיליון לתכנון, 10 מיליון לתשתיות ו-2 מיליון למאגר דירות.

נסים דהן:

יש כאן תמיהה אחת גדולה על צורת ניהול הדברים במשרד האוצר, ואני מתאר לעצמי שזאת גם הנחיה ממשרד ראש הממשלה כי כך כתוב בפנייה.

היו"ר יעקב ליצמן:

אני לא מכיר שר אוצר שמקבל הנחיות מראש הממשלה, ולכן אני לא יודע בדיוק על מה אתה מדבר.

נסים דהן:

זאת הנחיית ראש הממשלה. זה כתוב שחור על גבי עיתון. הנחיית ראש הממשלה. אז לא יעלה על הדעת, ריבונו של עולם, איך אתם לא מסוגלים לתכנן. אתמול כשזה היה בפנינו, למה הבקשה הזאת לא היתה?

שרון גמבשו:

כי ההנחיה הגיעה שלשום בערב.

נסים דהן:

ומתי הגיעה ההנחיה הראשונה?

שרון גמבשו:

ביום חמישי שעבר הפנייה כבר היתה מוכנה.

נסים דהן:

יכול להיות שיש עוד הנחיות בדרך.

שרון גמבשו:

אני לא יודע.

נסים דהן:

אולי נעשה הפסקה, אדוני היושב-ראש, נרכז את כל ההנחיות, נראה על מה מדובר. לא ייתכן שיעשו לנו "תהרוג טורקי ותנוח". זאת השיטה. כדי שנעשה את עבודתנו נאמנה ושאחר כך לא נצטער כשתקום ועדת חקירה וכשמבקר המדינה יחשוף את כל השחיתויות שמסתתרות מאחורי ההעברות האלה - ויש, ורמזו עליהן בייגה ואורון למבקר המדינה, ותפסיקו להתעלם.

חיים אורון:

מה - -

נסים דהן:

חבר הכנסת אורון, אל תצחק. אתה הראשון שתיחקר כי אתה יודע משהו ואתה לא אומר.

היו"ר יעקב ליצמן:

אחר כך אבקש תגובה מחבר הכנסת אורון.

נסים דהן:

הוא יגיב, הוא יגיב.

אברהם בייגה שוחט:

אני חבר כנסת, אני לא זה שמבצע.

נסים דהן:

חבר הכנסת בייגה שוחט אמר מעל דוכן הכנסת "יש שחיתות שאנחנו מקפיאים בינתיים".

איוב קרא:

בייגה אמר: "את השחיתות אנחנו מקפיאים עד לאחר ההתנתקות". אל תקפיא אותה, אתה תשלם על זה.

נסים דהן:

אני מבקש, אדוני היושב-ראש, רשימה מדויקת של חלוקת התקציב.

איוב קרא:

אל תקפיאו את השחיתות עד אחרי ההתנתקות. השחיתות עכשיו, עכשיו תעלו אותה פה. תעלו את השחיתות עכשיו, אל תקפיאו את זה עד אחרי ההתנתקות.

יולי תמיר:

ממתי אתה נלחם בשחיתות?

איוב קרא:

בקולות של אחמד טיבי אתם מוכנים להעביר דבר כזה. אם היה קורה אצלכם הדבר הזה, אריק שרון היה משתולל פה.

אברהם בייגה שוחט:

למה אתה כועס עלינו?

דני יתום:

איוב, למה הקול שלך יותר טוב מהקול שלו?

איוב קרא:

הוא מקפיא את השחיתות של הממשלה הזאת עד אחרי ההתנתקות. תראה איזה משפטים הוא אומר. כמו אמנון אברמוביץ. כולכם אברמוביץ פה, כולכם אברמוביץ. כולכם אברמוביץ, כולם אברמוביץ.

יולי תמיר:

- - -

קריאות:

- - -

איוב קרא:

כולם אברמוביץ פה, כולם אברמוביץ, כולם אברמוביץ, כולכם, כולכם אברמוביץ. אלוהים ישפוט אתכם, המדינה תשפוט אתכם, כולם. כולכם, כולל בייגה.

היו"ר יעקב ליצמן:

חבר הכנסת איוב קרא.

יולי תמיר:

אתה גזען, גזען עלוב.

אחמד טיבי:

אבל הוכח שהקול שלי יותר טוב משלו, בכל קנה מידה.

יולי תמיר:

חבר הכנסת קרא, אתה הגזען הכי עלוב בכנסת.

איוב קרא:

כולם אברמוביץ. מה שהוא אמר אברמוביץ, כולם אברמוביץ, אתה, בייגה, בייגה הוא אברמוביץ של הכנסת.

היו"ר יעקב ליצמן:

חבר הכנסת איוב קרא, אני קורא לך פעם שלישית. אני מבקש שתצא. איוב קרא, אני מבקש שתצא.

יולי תמיר:

איוב קרא, אתה גזען.

קריאות:

- - -

היו"ר יעקב ליצמן:

אני יכול להגיד לך - ההיסטוריה תשפוט אותך, בייגה שוחט, שאמרת שאנחנו מקפיאים את השחיתות עד אחרי ההתנתקות.

אברהם בייגה שוחט:

אני לא אמרתי ככה.

איוב קרא:

ההיסטוריה תשפוט אותך. בקול של טיבי אתם מנהלים את המדינה, ובשארה וברכה.

יולי תמיר:

ההיסטוריה תשפוט אותך.

אחמד טיבי:

לך קוראים איוב.

איוב קרא:

קוראים לי אַיוּבּ, זה אִיוֹב, אבל בלי ייסורים. כי אתה נמצא פה עם ממשלה שכולה מושחתת.

אחמד טיבי:

לך קוראים איוב, תזכור. לא משה, לא אברמוביץ.

קריאה:

גזענות.

אברהם בייגה שוחט:

חבר הכנסת קרא תקף אותי אישית, אני מוכרח להגיב.

אחמד טיבי:

תמיד מתייחסים לקול הערבי כקול לא לגיטימי. הקול שלנו לגיטימי.

רוני בריזון:

הקול שלך לגיטימי ושלו לגיטימי. ההתנהגות שלו לא לגיטימית.

היו"ר יעקב ליצמן:

אפשר לבקש מהסדרן להוציא את חבר הכנסת איוב קרא?

(חבר הכנסת איוב קרא יוצא מחדר הוועדה)

יולי תמיר:

זאת הגזענות הכי גרועה, של בני מיעוטים שלא מקבלים בני מיעוטים.

אחמד טיבי:

זה כמעט אבירציה, aberration.

היו"ר יעקב ליצמן:

חברי הכנסת, אם אתם רוצים שאני אוציא את כלי התקשורת, אני אוציא.

אברהם בייגה שוחט:

אדוני היושב-ראש, אני מוכרח להגיב.

נסים דהן:

אני עוד לא סיימתי.

היו"ר יעקב ליצמן:

אבל חבר הכנסת שוחט רוצה להגיב.

אברהם בייגה שוחט:

רק רגע, חבר הכנסת דהן. אני אמרתי את מה שאמרתי במליאת הכנסת ואני לא מסתייג - אני אמרתי שבסדר הדיון הפוליטי של מפלגת העבודה כאופוזיציה לפני כניסתה לממשלה, ובהיותה בממשלה, היא אכן לא מנהלת אופוזיציה באותם נושאים שבחלקם כן היה צריך לקיים אופוזיציה, זה שייך גם לתקציב - -

בנימין אלון:

כמו השחיתות.

אברהם בייגה שוחט:

תן לי, אני אגיד בדיוק.

נסים דהן:

הוא אמר: יש שחיתות ואנחנו מקפיאים אותה.

אברהם בייגה שוחט:

זה שייך למדיניות חברתית, זה שייך לנורמות ציבוריות, זה שייך להתנהגות של צחי הנגבי, זה שייך להתנהגות ראש הממשלה, זה שייך להתנהגות ישראל כץ - -

היו"ר יעקב ליצמן:

בייגה, תודה רבה, סיימת.

אברהם בייגה שוחט:

זאת הנקודה. צחי הנגבי וישראל כץ - זה בדיוק אותו הדבר.

נסים דהן:

לא, לא, הפרשה הזאת - - -

אברהם בייגה שוחט:

זה בדיוק אותו הדבר.

היו"ר יעקב ליצמן:

חבר הכנסת דהן, או שתדבר או - -

נסים דהן:

אני רוצה לדבר למצלמות.

רוני בר-און:

במקום להיות חברי הכנסת, נהייתם קרייני טלוויזיה. רואים מצלמה - קרייני טלוויזיה.

אברהם בייגה שוחט:

אל תלמד אותנו מה זה להיות חברי כנסת.

היו"ר יעקב ליצמן:

האם הודיעו לאיוב קרא שהולכים להצביע, שהוא יכול להיכנס?

רוני בר-און:

לא, יש לו מסיבת עיתונאים.

היו"ר יעקב ליצמן:

בסדר, אז הוא יהיה בחוץ בהצבעה. אני שלחתי להודיע לו שהוא יכול להיכנס.

אברהם בייגה שוחט:

חבר הכנסת בר-און, יש לך אפשרות לעשות ועדת כנסת בפגרה. מה אתה עושה פה בכלל? גייסו אותך. הצלנו את הליכוד שלא נתנו לך להיות שר, אחרת לא היה פה אף אחד מהליכוד כתומך.

נסים דהן:

עמרי שרון פה.

רוני בר-און:

אני מאוד מודה לך, חבר הכנסת שוחט, זה אלטרואיזם שלא קיים במקומותינו.

נסים דהן:

אדוני היושב-ראש, לא יקרה אסון אם נסכם את הדיון רק לאחר שנקבל בכתב את כל המספרים שנציג האוצר מונה כאן ונקיים עליהם דיון. אנחנו לא חותמת גומי, אנחנו צריכים לשקול בכובד ראש את כל המספרים שניתנו כאן. אנחנו רואים פה שיום אחרי יום מגיעים מספרים חדשים, אי אפשר.

היו"ר יעקב ליצמן:

היות שביום שלישי הבא יש דיון על מכלול הבעיות של ההתנתקות, אז תעלה כל מה שאתה רוצה. אבל על הפנייה הזאת נצביע היום.

נסים דהן:

מה קרה? נדחה את זה לשבוע הבא.

היו"ר יעקב ליצמן:

לא, את הפנייה הזאת נאשר היום, אם יהיה רוב, וכל השאר נדחה לשבוע הבא.

נסים דהן:

זאת פזיזות שהיא מן השטן. אם ממילא מקיימים דיון בשבוע הבא, מה הבעיה לאשר את זה בשבוע הבא?

בנימין אלון:

אדוני היושב-ראש, אפשר לצחוק על ההשתוללות של איוב קרא או למחות - -

רוני בר-און:

גם לבכות.

חיים אורון:

אפשר לבכות על זה.

היו"ר יעקב ליצמן:

הוא לא היה צריך לדבר ככה.

בנימין אלון:

אפשר לבכות על זה, אפשר להעיר, אבל אי אפשר להתעלם מהדברים שהוא אומר. עכשיו אין פה תקשורת ואני יכול להגיב. חבר הכנסת אחמד טיבי, תקשיב, אני לא יודע אם הבנת מה שהוא אמר, הוא לא התכוון להגיד אברמוביץ, ערבי, אשכנזי, ספרדי - -

אברהם בייגה שוחט:

זה בדיוק מה שהוא אמר. לזה הוא התכוון.

בנימין אלון:

תקשיבו נא. הוא התכוון לאמנון אברמוביץ.

חיים אורון:

לפי דעתי אתה יורד לחקר של מה שהוא התכוון, בלי - -

רוני בריזון:

הוא לא ראוי להרמנויטיקה שלך.

משולם נהרי:

אבל תן לו לדבר, הוא עוד לא אמר. למה אתם סותמים את הפה? אתה עוד לא יודע מה הוא אומר.

חיים אורון:

יש שחקן כדורגל עם מדליה שקוראים לו איברהימוביץ', אליו הוא התכוון...

נסים דהן:

אתה יודע שיש שחיתות ואתה מצביע בעד. ואתה יודע איפה השחיתות, אתה יודע יפה מאוד. אתה יודע בדיוק מי ייתן את הקרוואנים.

חיים אורון:

אני לא יודע.

היו"ר יעקב ליצמן:

חבר הכנסת נסים דהן, תודה רבה. חבר הכנסת אלון, תמשיך בבקשה.

בנימין אלון:

כשאיוב קרא הזכיר אברמוביץ, הוא התכוון לדבר אחד שאני חושב שחשוב שכולנו נדע אותו. ציטטו את אמנון אברמוביץ בביטוי שאמר כעיתונאי חוקר: אנחנו נטפל באריאל שרון ובמשפחת שרון כמו שמטפלים באתרוג ולא נעלה שום נושאים שיפריעו לעקירה, שנקראת ההתנתקות.

אחמד טיבי:

איוב התכוון לזה?

בנימין אלון:

כן, לכן הוא צעק אברמוביץ. נכון התכוונת לאמנון אברמוביץ, איוב?

אברהם בייגה שוחט:

נכון.

אחמד טיבי:

אני התכוונתי למה שמבין בייגה שוחט.

בנימין אלון:

זאת גם קצת גזענות - ישר כשמישהו אומר משהו, לזלזל כאילו הוא טיפש.

היו"ר יעקב ליצמן:

לא, בני. לא משנה מה חושבים על ההתנתקות - -

אחמד טיבי:

אף אחד לא זילזל. כעסו, לא זילזלו.

אברהם בייגה שוחט:

זה התחיל באי-לגיטימיות בהצבעה. לשמוע את זה ממנו שהוא דרוזי - -

איוב קרא:

אל תכניס את מוצאי, אני ישראלי פה. אל תכניס את מוצאי, זה אצלכם במפלגת העבודה ובשמאל. אני ישראלי, נקודה. אל תכניס את הנושא העדתי.

אברהם בייגה שוחט:

אז למה אתה אומר לו שהוא ערבי?

איוב קרא:

אמרתי אחמד, כי אחמד מגדיר את עצמו יועץ של ערפאת, יועץ ערפאת מכתיב לנו את הקצב - -

חיים אורון:

גם אני הצבעתי על זה, הקול שלי כמו הקול שלו.

אברהם בייגה שוחט:

הוא כבר לא יועץ של ערפאת. ערפאת סידר לו את העניין, הוא כבר לא יועץ שלו.

איוב קרא:

הוא לא יועץ של ערפאת? אם היה מגדיר את עצמו ישראלי, אין לי בעיה. הוא לא, הוא אומר: אני יועץ של ערפאת.

חיים אורון:

אתה במקום 47 בגלל ראש הממשלה שעכשיו אתה מלכלך אותו. מה אתה יושב פה בכלל?

אחמד טיבי:

תגיד להם את האמת למה את יושב פה בכנסת. זה בקולות שלי. לצערי הרב, בקולות העודפים שלי איוב קרא יושב פה בכנסת. 20 אלף קולות עודפים. אני לא ישן בלילה בגלל זה.

איוב קרא:

בזכות הרב דוד אבוחצירא אני פה, לא בזכות הקולות של טיבי.

היו"ר יעקב ליצמן:

ברגע האמת אין פה טלוויזיה...

בנימין אלון:

אדוני היושב-ראש, אני רוצה להעיר דבר אחד לעצם הדיון שלנו היום, וזה מה שציטט קודם חבר הכנסת קרא לגבי אמנון אברמוביץ, ולא אחזור על כל העניין. כשמטפלים כמו אתרוג, צריך לזכור שיש גם צד שני, שיום אחרי סוכות זה אתרוגים אחרי סוכות ואין להם ערך. אני לא חושב שאנחנו צריכים להחשות כאן כי כל החקירות האלה, מכל המצביעים של השמאל, הרי יום אחרי סוכות הם לא ירחמו, לא על שרון ולא על משפחתו. איזה נוהג זה שמעבירים לוועדת הכספים הנחיית ראש ממשלה למשרד לא שלו? אני לא מכיר נוהג כזה. מה זה שבדף רשמי של משרד האוצר - עכשיו תהיה עוד הנחיה - -

היו"ר יעקב ליצמן:

למה אתה לא שואל: איך זה ששר האוצר כותב שהוא מקבל הנחיות מראש הממשלה? הוא חותם על זה.

בנימין אלון:

אני לא יודע, אני לא חייב לביבי יותר מאשר אני חייב לשרון. תקראו גם לו.

היו"ר יעקב ליצמן:

אני עשיתי מה שביקשת. ביום שני ביבי נתניהו בא לכאן לדיון, תשאל אותו. וביום שלישי יהיה דיון על ההתנתקות.

בנימין אלון:

ביחס להצבעה שהצבענו כאן, ביום שלישי אולי נדון בה רטרואקטיבית.

היו"ר יעקב ליצמן:

לא. ביום שלישי זה דיון על כל המכלול של ההתנתקות, לפי בקשה של בייגה שוחט.

חיים אורון:

אם מישהו גונב מכרזים - -

בנימין אלון:

אדוני היושב-ראש, אישרנו העברת כספים לשיכון זמני. מה היתה החשיבה המקורית, כפי שהעלה חבר הכנסת דהן? הרי אין פה סודות, ידעו שלהעביר 8,000-9,000 איש זה לא כך שבונים להם בתים תוך דקה, אז מה תיכננו תקציבית? מה תיכננו אופרטיבית?

היו"ר יעקב ליצמן:

מקסימום הקרוואנים יהיו לחרדים שיבואו לשם בסוף.

בנימין אלון:

אתה יודע יפה מאוד מה אורך החיים של קרוואן. אנחנו יודעים יפה מאוד איזו ביקורת היתה על תקופה אחרת שהביאו קרוואנים.

היו"ר יעקב ליצמן:

אני יודע שיש קרוואנים שמשתמשים בהם 15 שנה.

נסים דהן:

תלוי איזה סוג.

בנימין אלון:

יש גם טובים. יש בתי ספר שמשתמשים בקרוואנים.

אברהם בייגה שוחט:

תבוא ביום שלישי לדיון.

בנימין אלון:

אני אבוא, בלי נדר. אני מסיים את דבריי בפנייה גם לאנשי הליכוד, בעיקר להם - אל תשכחו שיום אחרי סוכות אתרוגים לא עולים כסף. יום אחרי סוכות, כל הראיות שחסרות בתיקים של מני מזוז יימצאו וכל הדברים יגיעו, וכל אלה שעכשיו כל כך ששים ושמחים לעזור לקואליציה יהיו בצד השני. אז תזכרו את זה, וחבל בשביל זה להעביר אנשים למחנה זמני ולגרום דבר כזה, כשאתה עוד לא יודע אם בסוף לא תחזיר אותם לבתים שלהם.

יולי תמיר:

אני רוצה להגיד משהו על אופן הדיון, ולהגיד את זה גם לאיוב קרא וגם לאחרים. עכשיו אנחנו הולכים לעשות שידור חוזר של מה שהיה פה היום. הרי כל יום יבואו הצבעות כאלה.

היו"ר יעקב ליצמן:

כאלה לא, אבל יבואו הצבעות.

יולי תמיר:

אני פונה אליך, אדוני יושב-ראש הוועדה, צריך להיות כלל שמי שיתחיל להתבטא התבטאויות כאלה לא יוכל להצביע. זה ירסן פה את כולם, אנשים ידברו בצורה מסודרת ולא יתחילו לעשות פה פרובוקציות.

נסים דהן:

אין תקנה כזאת. יש ועדת אתיקה.

איוב קרא:

בגלל שאני עשיתי את זה? כל יום עושים את זה. רק בגלל שאני פה?

יולי תמיר:

לא, אני חושבת שהדברים האלה נעשים לצרכים מגונים והמשמעות שלהם היא יותר מגונה מההצבעה עצמה.

היו"ר יעקב ליצמן:

חברת הכנסת תמיר, תהיי רגועה. קודם כל, אני לא אתן את זה. אם אני אראה שזה ימשיך כך, אני לא אתן לתקשורת להיות כאן.

יולי תמיר:

בסוף המסר יוצא שרוב הדיון הוא צעקות על גזענות.

חיים אורון:

זה מה שיהיה פה, שוועדת הכספים היא איוב קרא.

רוני בר-און:

אדוני היושב-ראש, פעם אחת אל תכניס טלוויזיה.

היו"ר יעקב ליצמן:

ניסיתי את זה. אתה יודע כמה פעמים הוצאתי אותם?

דני יתום:

אני שמח מאוד שאיוב קרא יופיע בטלוויזיה. זה ייתן לו כגמולו. אופי ההופעה שלו כאן - על כך הציבור ישפוט אותו.

חיים אורון:

אני רוצה, אולי מתוך עודף תמימות, להגיד לנסים דהן ולבני אלון - ההעברות הללו עולות בקנה אחד עם החוק שחוקקנו פה.

נסים דהן:

לא נכון.

חיים אורון:

חבר הכנסת דהן, אל תפריע לי. בחוק שחוקקנו פה במפורש הופיעה המתכונת של מעבר כפול. נתנו לכל משתכן שנתיים שכר דירה ודמי העברה כפולים.

נסים דהן:

למחנות עקורים.

חיים אורון:

ידעו שיהיה מעבר כפול. אם הייתי ביבי - מה שאני לא - הייתי אומר: המנגנון הכי יעיל הוא להקצות כסף לשוק הפרטי, כל אחד יקבל 5,000 דולר ויעשה מה שהוא רוצה, ולא מעניין את המדינה שום דבר. עכשיו אני יודע, חבר הכנסת דהן, שמתכננים מחנות אוהלים. לא הממשלה. המתנחלים, במסגרת יצירת הטראומה הלאומית - איפה התקשורת, תכתבו את זה - מתכננים מחנה אוהלים בכיסופים ומחנה אוהלים ליד הכנסת. כדי לעשות טראומה לאומית.

בנימין אלון:

נכון.

חיים אורון:

אני בעד שכאשר הציבור יראה את האנשים במחנה אוהלים בצומת כיסופים באמצע הקיץ, יעלה מי שיעלה לשידור ויגיד: חברים, אין בעיה, יש פה לא קרוואן, אלא קוראים לזה היום קרווילה - שאני חושב שאני גר במבנה פחות משוכלל מזה - שיש בו הכל וגם מיזוג אוויר. והמדינה העמידה אותו במקום הזה, קרוב לניצן - -

בנימין אלון:

בשביל יחסי ציבור אתה מוציא כזאת הוצאה? מה זה?

נסים דהן:

100 מיליון שקל ליחסי ציבור.

בנימין אלון:

זה "שמאל טוק".

חיים אורון:

חבר הכנסת בני אלון, אתה נוסע כל הזמן בעולם ואוסף כסף לארגן את מחנה האוהלים בשביל יחסי ציבור.

בנימין אלון:

גרוש לא אספתי.

חיים אורון:

אז מישהו אחר אוסף. אני חושב שעושה נכון הממשלה, או המינהלת, שאומרת: אנחנו יוצרים מאגר דירות. דרך אגב, אני יודע - תקראו היום בעיתון ולנו אומרים את זה בטלפונים כל הזמן - על אנשים שאומרים: תנו לנו אפשרות להתארגן, המנהיגים שלנו מונעים מאיתנו אפשרות להתארגן. יש גם אחריות לזה. אם אתה רוצה שמות ושמות פרטיים, תקבל אותם ממני.

נסים דהן:

בחודשיים אי אפשר להתארגן. אתה עובד על אנשים שאפשר להתארגן בחודשיים. קח שישה חודשים, אני מבין. מה זה חודשיים להתארגן?

חיים אורון:

כאשר לפני ארבעה חודשים דיברנו על החוק, אמרת: תן שנתיים. אז היו שישה חודשים. לפני ארבעה חודשים היו שישה חודשים.

נסים דהן:

הממשלה לא עשתה כלום. עד שגמרנו את החוק, נשארו פחות משישה חודשים.

חיים אורון:

היו שישה חודשים, היועץ המשפטי אמר שיהיו שישה חודשים. האנשים ידעו, הם גם יודעים היום. מה שעושים המנהיגים שלהם - הם מונעים מהם, מאלה שרוצים, לפעמים זה 50% במושב, לפעמים זה 80% במושב - -

בנימין אלון:

אתה יודע על מספרים?

חיים אורון:

אני יודע, ותאמין לי, ואני נזהר - -

בנימין אלון:

בודדים מתוך - -

חיים אורון:

שלושה מושבים שלמים כבר החליטו לנהל משא ומתן במקביל לאבנר שמעוני. הם כבר החליטו.

בנימין אלון:

תמשיך לסכסך בינינו.

חיים אורון:

עוד פעם אני מסכסך ואני הכל. לכן אני אומר לפרוטוקול ולנסים דהן: אם יתקיימו ההנחות שהפיתוח - ואני לא מדבר על הקרווילות, אני מדבר על הפיתוח של ההרחבות במבקיעים, בבת-אדר ובכרמיה - הוא רק על בסיס זה שישנם אנשים חיים שאומרים שהם רוצים לעבור לשם, זה עולה בקנה אחד עם סעיף 84 בחוק ועם מה שהתכוונו. אם יצרו מאגר - וזה הדבר היחיד החדש, אני חשבתי שביבי יבוא להתנגד לו - אם ממשלת ישראל של 2005, בראשותו של ביבי, מחליטה לעשות מאגר דירות ב-3 מיליון שקל - -

נסים דהן:

למה אתה לוקח את הכבוד מראש הממשלה? הממשלה היא בראשותו של שרון, ביבי הוא שר האוצר.

היו"ר יעקב ליצמן:

תודה רבה. רבותיי, אני מעמיד להצבעה - מי בעד פנייה 49, ירים את ידו, ומי נגד?

הצבעה
בעד הפנייה - 8
נגד - 4
הפנייה נתקבלה.
היו"ר יעקב ליצמן:

פנייה מס' 49 אושרה. אם מישהו רוצה רוויזיה, נעשה את זה עכשיו.

אין רוויזיה. לא תהיה רוויזיה, רבותיי. אם מישהו לא ביקש עכשיו, לא תהיה רוויזיה.

נסים דהן:

אדוני היושב-ראש, לפי התקנון רוויזיה יכול לבקש גם מי שלא השתתף בדיון.

רוני בריזון:

רוויזיה אפשר לבקש עד שאתה חותם על הפנייה.


פנייה מס' 33

היו"ר יעקב ליצמן:

אנחנו עוברים לפנייה מספר 33.

אסף מאיר:

עיקר הפנייה זאת העברה של 140 מיליון ש"ח למתקני השבת קולחין, בהתאם לסיכום שמתגבש כבר. למרות שהסיכום שהתגבש עם החקלאים בנושא ייקור המים עדיין לא נחתם סופית, אנחנו כבר מקדימים ונותנים את ה-140 מיליון שקלים האלה לנציבות המים עבור מפעלי השבה, בהתאם לכללים.

נסים דהן:

לאן זה הולך?

אסף מאיר:

לנציבות המים, לתמיכה במתקני השבת קולחין.

נסים דהן:

לאלו מקומות?

אסף מאיר:

אני אנסה לפרט. אני רוצה להתנצל בפני הוועדה, מי שמטפל אצלנו בתחום המים נסע לניחום אבלים אצל נציב המים, לכן אני מחליף אותו אבל אני אנסה כמיטב יכולתי להסביר לוועדה עד כמה שאפשר.

מדובר בפרוייקטים, חלקם פרוייקטים מתמשכים שכבר הותחל בהם, לדוגמא גליל מערבי - נהריה שלומי, מי הרי יהודה, חוף כרמל, חפץ חיים, ניצנים, אילת ערדום, מושב לכיש. אלה הרבה פרוייקטים, חלק מהם פרוייקטים חדשים כמו רעננה, בית שאן, דינור, מי גת, נאות סמדר.

נסים דהן:

מה עם מודיעין?

אסף מאיר:

אני מסתכל על סדרי העדיפויות שקיימים כרגע בפני נציבות המים. אני לא רואה כרגע את מודיעין. אלה המטרות של ה-140 מיליון האלה.

בנימין אלון:

אני רואה שבפנייה הזאת מדובר על מחשוב. האם המחשוב נעשה דרך מכרזים? למי יגיעו ה-140 מיליון שקלים האלה?

אסף מאיר:

ה-140 מיליון הם רק תמיכה במאגרי הקולחין, אין קשר למחשוב. מה שכתוב כאן, 7,450 אלפי ש"ח למחשוב - מדובר על טעות טכנית בהעברת עודפים משנה לשנה. מכיוון שמשרדי הממשלה עברו למערכת מרכב"ה, חלק מההתחייבויות פשוט נמחקו מהמערכת. זה קורה בהרבה משרדים, אני מניח שתיתקלו בזה. מכיוון שחלק מההתחייבויות נמחקו מהמערכת, צריך להתחייב עליהן מחדש, ולכן מתוקצבים פה עוד 7.4 מיליון שקלים בהרשאה להתחייב כדי להתחייב על התחייבויות קיימות מחדש, פשוט מבחינה טכנית. אין פה קשר למכרזים.

אברהם בייגה שוחט:

לא תהיה בעיה של מזומן? אני רואה רק הרשאה להתחייב, אין מזומן בכלל.

אסף מאיר:

יש מזומן באופן חלקי בתקנה. אם תהיה בעיה, צריך יהיה להוסיף. אבל מכיוון שמדובר בהתחייבויות קיימות, יש כבר מזומן בתקנה, רק צריך להתחייב עוד פעם על הרשאה.

סמדר אלחנני:

ה-140 מיליון זה למפעלי השבת מים, אז זה לא קשור להתחייבויות שטעיתם בהן במרכב"ה. המרכב"ה פה זה רק 7 מיליון. אני הייתי מוצאת לנכון שיום אחרי דו"ח מבקר המדינה, שתקף מאוד את פרוייקט מרכב"ה, היינו מקבלים דברי הסבר קצת יותר נרחבים.

את ה-140 מיליון אתם לוקחים מהרזרבה הכללית. אתם יודעים על הפיתוח, בפיתוח מפעלי מים אין שום דבר חדש שנולד מנובמבר עד היום, הכל כבר נמצא במסלול בצורות שונות. למה זה לא ברזרבה של סעיף 73? למה זה נלקח מהרזרבה הכללית? אני חוזרת על הטענה הזאת.

היו"ר יעקב ליצמן:

מה זה משנה?

סמדר אלחנני:

זה בהחלט משנה, כי הרזרבה הכללית היא לדברים שלא יכולת לתכנן מראש. נכון שאולי לא יכולת לעשות חלוקה, אני מבינה את התהליך שלא ידעת באוקטובר או נובמבר איפה אתה בדיוק מסמן את זה, אז אתה אומר: אני מחזיק את זה ברזרבה של המשרד. זה תהליך שהיה קיים כל השנים. אבל עכשיו מביאים את זה מהרזרבה הכללית. זה צריך להיות ברזרבה של סעיף 73.

נסים דהן:

האם חלק מהתקציב נועד גם לכסות את העלויות של הפער בין מי קולחין למים שפירים לחקלאים?

אסף מאיר:

לא, ה-140 מיליון האלה הם חלק מהסכם החקלאים, זה רק לפיתוח.

בנימין אלון:

משק המים לא מסונף לתוך משרד?

אסף מאיר:

לא. סעיף הפיתוח של משק המים הוא סעיף 73, הוא סעיף נפרד למשק המים שלא מסונף לאף משרד.

היו"ר יעקב ליצמן:

מי בעד פנייה 33 ומי נגד?

הצבעה
בעד הפנייה - רוב
נגד - אין
הפנייה נתקבלה.


היו"ר יעקב ליצמן:

פנייה מס' 33 נתקבלה.


פנייה מס' 39

היו"ר יעקב ליצמן:

אנחנו עוברים לפנייה מס' 39.

אסף מאיר:

בהמשך למה שאמרתי קודם, מדובר בפיצוי לחקלאים על קיצוץ המכסות בשנים 2002-2004. יש עדיין מחלוקת לגבי התחשבנות עבר, ואני מקווה שזה ייסגר במסגרת הסיכום - -

סמדר אלחנני:

זה גומר את הוויכוח שהיה כל הזמן?

אסף מאיר:

לגבי 2002-2004 כן. אני מדגיש שיש עדיין מחלוקת לגבי התחשבנות עבר, חלק מחברי הוועדה מכירים את זה. זה נמצא במסגרת הדיונים עם התאחדות חקלאי ישראל על ההסכם הכללי לייקור המים, שאמור - כך אני מקווה - להיחתם בשבוע הבא.

היו"ר יעקב ליצמן:

מי בעד פנייה 39 ומי נגד?

הצבעה
בעד הפנייה - רוב
נגד - אין
הפנייה נתקבלה.

היו"ר יעקב ליצמן:

פנייה 39 אושרה. תודה רבה.


פנייה 35-36

היו"ר יעקב ליצמן:

אנחנו עוברים לפנייה מספר 35-36.

אברהם בייגה שוחט:

השר ישראל כץ ימנה עם זה עוד עשרים מינויים פוליטיים.

אריאל למדני:

מדובר על העברה של 15,416 אלפי שקלים לסעיף תקציבי 33. הייעוד של התקציב הזה הוא: 7.5 מיליון שקל למדען הראשי במשרד החקלאות, 3.7 מיליון למטה המשרד כאשר מתוך זה 2.3 מיליון זה תשלום דמי חבר לארגון בין-לאומי למחקר חקלאי, 1.3 מיליון למינהל המחקר.

אברהם בייגה שוחט:

אתה מוכן להוריד את הסעיף השלישי, המינהלי?

היו"ר יעקב ליצמן:

אי אפשר להוריד סעיף אחד, אפשר רק להביא פנייה חדשה.

חיים אורון:

באיזה מקום מופיעים הפיצויים?

אריאל למדני:

אתה מדבר על פיצוי לשיטפונות 2003? זה בפנייה 37.

היו"ר יעקב ליצמן:

זאת הפנייה הבאה.

רבותיי, מי בעד פנייה 35-36 ומי נגד?

הצבעה
בעד הפנייה - רוב
נגד - אין
הפנייה נתקבלה.

היו"ר יעקב ליצמן:

פנייה מספר 35-36 אושרה.


פנייה מס' 37

היו"ר יעקב ליצמן:

אנחנו עוברים לפנייה מספר 37, תמיכות.

אריאל למדני:

פה מדובר על העברה פנימית שכוללת 6.6 מיליון שקלים בנושא שיטפונות 2003; זה על פי החלטת ממשלה שדיברה על 12 מיליון שקל, כאשר 5.4 מיליון שקל תוקצבו ב-2004 וזאת ההשלמה. הפנייה כוללת גם המשך של פרוייקט ערבה נקייה ברמת הנגב, בנושא של מזיקים, ו-1.2 מיליון שקלים תמיכה בענף הבקר.

היו"ר יעקב ליצמן:

מי בעד פנייה 37 ומי נגד?

הצבעה
בעד הפנייה - רוב
נגד - אין
הפנייה נתקבלה.


היו"ר יעקב ליצמן:

פנייה מספר 37 אושרה. תודה רבה, הישיבה נעולה.


הישיבה ננעלה בשעה 10:45.

